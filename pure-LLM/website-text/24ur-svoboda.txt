Ob enih zjutraj je Robert Golob potegnil črto pod volilni in referendumski dan. Izpostavil je, da so v Gibanju Svoboda dosegli zastavljene cilje, kot sta visoka udeležba in referendumski štirikrat "za", zadovoljen je tudi z odstotkom, razporeditev mandatov pa je označil za "manjšo smolo".
Odziv Marjana Šarca po rezultatu volitev
Current Time 0:00
/
Duration 4:48
Več videovsebin

Po večini preštetih glasov kaže, da so volivci Gibanju Svoboda namenili dva mandata, kar je manj od pričakovanj. V Bruselj bi po trenutnih podatkih potovala aktualna evropska poslanka Irena Joveva in obrambni minister Marjan Šarec. 

Golob je okoli enih zjutraj stopil pred medije in dejal, da so dosegli vse tri cilje, ki so si jih zastavili: visoka volilna udeležba, štirikrat ZA in skoraj 22-odstotna podpora volivcev. Razporeditev mandatov je označil za "manjšo smolo". Dejal je, da so z rezultatom "zelo zadovoljni". 

Joveva se je v prvem odzivu zahvalila volivcem, da so se udeležili volitev in izrazila zadovoljstvo z rezultati posvetovalnih referendumov. Glede evropskih volitev je dejala, da ostaja optimistična. "Ne želim špekulirati, resnično verjamem v zmago leve sredine," je poudarila. 
Robert Golob z Ireno Jovevo in Marjanom Šarcem
1 / 9

Robert Golob je pred medije stopil že ob prihodu v štab. Kot je dejal, je bil njihov glavni cilj privabiti čim več ljudi na volitve, ker so pomembne. Izrazil je zadovoljstvo, da se je tokrat na volitve odpravilo več ljudi."Vesel sem, da se ljudje zavedajo pomembnosti vprašanj, ki so bile na referendumu," je povedal in izrazil pričakovanje, da bodo vsa štiri vprašanja na referendumu prejela podporo. 

Glede volilnega rezultata za Gibanje Svoboda je bil zelo optimističen. A prava volilna zmaga danes je, da je toliko ljudi prišlo na volitve, je zatrdil. Že pred objavo izidov je izrazil zadovoljstvo in ponos, da je Slovenija danes "za razliko od kakšne druge, večje članice EU" Evropi pokazal levosredinski obraz.

Ljudje želijo pokazati Evropi, "da v Sloveniji še vedno velja normala, velja demokracija", je dejal Golob. So tudi prikaz tega, da divjanje skupine mladih s skrajno desnimi stališči v petek v središču Ljubljane ni Slovenija, je dodal."Da bo v Sloveniji slavila leva sredina, je najmočnejše sporočilo, ki ga lahko damo v teh težkih časih Evropi," je prepričan. Tak rezultat je po njegovem mnenju tudi odličen polčas pred državnozborskimi volitvami čez dve leti.

'V Franciji bodo dobili popravni izpit'

Ob tem je odgovoril na vprašanje o rezultatih vzporednih volitev v Franciji, ki so pokazali na močan zasuk v prid skrajni desnici. V Franciji se vladajoča stranka predsednika Emmanuela Macrona po Golobovi oceni očitno ni dovolj zavedala pomena evropskih volitev in vanje ni dovolj investirala oz. je njihov pomen podcenjevala."V Sloveniji je drugače, zavedali smo se tega pomena in rezultat bo drugačen," je napovedal. "V Franciji pa bodo dobili popravni izpit, in morda je prav tako," je še rekel.

Goloba bi bilo sicer strah, če bi se nova vladajoča koalicija v Evropskem parlamentu, ki bo nato potrdila Evropsko komisijo, nagnila preveč v desno. Za zdaj po premierjevi oceni še kaže, da bi se lahko obnovila sedanja vladajoča koalicija, lahko pa bi se ji pridružila kakšna od bolj suverenistično naravnanih skupin.

Golob je odgovarjal tudi na vprašanje o dvomih glede pravilnosti izvedbe volitev, ki jih je tudi danes izrekel predsednik SDS Janez Janša. Predsednik Gibanja Svoboda se čudi temu, "kako nekateri še vedno ne verjamejo v pravno državo in celo rezultate volitev, samo zato, ker jim niso všeč". Ob tem je pripomnil, da "imajo poraženci vedno izgovor, zakaj so poraženci".
Robert Golob pred razglasitvijo rezultatov referendumov in evropskih volitev
1 / 17

Tudi podpredsednica stranke Sara Žibrat je poudarila, da je bil glavni cilj kampanje Gibanja Svoboda približati evropske teme ljudem. Kot osrednje je izpostavila varnost, okoljske teme in izzive skupne kmetijske politike. V stranki so tako zadovoljni, da so uspeli ljudem približati EU in zvišati volilno udeležbo.

O pričakovanjih glede razpleta volitev za veliko zmagovalko zadnjih državnozborskih volitev pa je podpredsednica stranke dejala, da je edino, kar šteje, mnenje ljudi. 

Vodja poslanske skupine Svobode Borut Sajovic je medtem povedal, da so v stranki zadovoljni, skromni in ponižni in da je v demokraciji pot pomembnejša od cilja in rezultata. Spričo precej višje volilne udeležbe je izrazil zadovoljstvo, da so uspeli nagovoriti številne volivce in da so, kot je ocenil, dobro sodelovali s civilno družbo.

Poleg Joveve so bili listi Gibanja Svoboda še Matej Grah, Janja Sluga, Jure Leben, Tamara Vonta, Marjan Šarec, Maša Kociper, Vojko Volk in Uroš Brežan


Golob: 'Sprememba volilnega sistema je uresničljiva.' Jeziček na tehtnici bo NSi

Ljubljana, 03. 07. 2024 06.23 | Posodobljeno pred 20 urami
PREDVIDEN ČAS BRANJA: 5 min
Avtor
A.K., STA
Komentarji
88

Po posvetu vodij parlamentarnih strank o spremembi volilnega sistema z uveljavitvijo preferenčnega glasu na volitvah v DZ je premier Robert Golob ocenil, da je ta uresničljiva. Ker je zanjo potrebna dvotretjinska večina v DZ, je jeziček na tehtnici NSi, ki predlaga povečanje števila volilnih enot in izvoljenih poslancev. SDS predlogom nasprotuje.

Nova izhodišča za spremembe zakonodaje temeljijo na predlogu, pripravljenem v prejšnjem sklicu DZ, ki je med drugim predvideval ukinitev volilnih okrajev in uvedbo relativnega preferenčnega glasu.
Posvet vodij parlamentarnih strank o spremembi volilnega sistema
1 / 4

Golob je uvodoma dejal, da gre za pobudo, ki je na referendumu o uvedbi preferenčnega glasu dobila največjo podporo volivk in volivcev, zato so z njo tudi začeli, "ne glede na to, da je na videz najbolj kompleksna za izvedbo". Spomnil je tudi, da so se k temu zavezali v koalicijski pogodbi. Apeliral pa je tudi na vse politične stranke, da voljo ljudi, izraženo na referendumu, tudi spoštujejo.

Premier je ocenil, da je sprememba uresničljiva. Zanjo je potrebna dvotretjinska večina v DZ oz. 60 poslanskih glasov, zato bodo ob nasprotovanju SDS podporo iskali pri NSi.

"NSi predloga, ki je bil priložen k vabilu na ta sestanek, ne podpira," je dejal vodja poslanske skupine NSi Janez Cigler Kralj. Samo ukinitev volilnih okrajev na obstoječe število volilnih enot bi po njihovem mnenju prinesla centralizacijo in ne bi omogočila odločilnega vpliva volivca na sestavo parlamenta. Ta dva pogoja uveljavlja njihov predlog, pravi, in sicer da bi volilne enote iz sedanjih osem povečali na 18, iz vsake pa bi se v DZ volilo pet poslank oz. poslancev. Ta sprememba bi zahtevala tudi spremembo ustave in povečanje števila poslank in poslancev za dva, na 92, je predstavil. Odločilni vpliv volivcev pa bi zagotovili z absolutnim prednostnim glasom. O predlogu se je po njegovem mnenju večina političnih strank pripravljena pogovarjati.
Robert Golob in Maša Kociper na posvetu strank o spremembi volilnega sistema
Robert Golob in Maša Kociper na posvetu strank o spremembi volilnega sistema FOTO: Bobo

Golob: Najprej pa bodo iskali politični konsenz in dovolj veliko število glasov za spremembo

NSi je v preteklosti načeloma podpirala uvedbo preferenčnega glasu, je izpostavil Golob, a so se v koaliciji zavezali, da bodo pri presoji predlogov NSi "zelo konstruktivni". "V kolikor bodo v NSi šli po poti tega predloga, je sprememba uresničljiva", je dejal. Če bi predloge začeli spreminjati, bo po njegovem mnenju to nemogoče. Do 10. septembra bodo tako počakali na pisni predlog NSi, v katerem bodo odgovorili na nekatere dileme, nato bodo stekli nadaljnji pogovori.

"Ko bomo ta predlog dobili, bomo lahko z vso gotovostjo trdili, ali so nameni za spremembo s strani vseh omenjenih strank iskreni in tudi ali je izvedba dejansko možna še v tem mandatu," je dejal. Najprej pa bodo iskali politični konsenz in dovolj veliko število glasov za spremembo, nato bodo v proces vključili tudi stroko, je napovedal. Tedaj bodo poskušali uskladiti tudi poglede glede tega, ali naj bo preferenčni glas absoluten ali relativen, zagotovo pa to ne bo točka, na kateri bi poskus spreminjanja volilne zakonodaje padel, je še dejal.
Uvedba preferenčnega glasu je na referendumih 9. junija prejela najvišjo podporo.
Uvedba preferenčnega glasu je na referendumih 9. junija prejela najvišjo podporo. FOTO: Bobo

SD: NSi bo odločilni faktor

SD bo sledila volji ljudstva in podprla neobvezni relativni preferenčni glas, je po posvetu napovedal poslanec SD Damijan Zrim. "Koalicija pa ima omejeno število glasov in še vedno so mogoče nekateri poslanci, ki ne bodo upoštevali volje. Vse je torej na NSi, ki bo tukaj odločilni faktor," je dejal Zrim. Če pa do jeseni ne bo jasno, ali imajo 60 poslanskih glasov, potrebnih za spremembo zakonodaje, pa po njegovi oceni ni smiselno nadaljevati s procesom.

V Levici ocenjujejo, da je bil današnji posvet izhodiščna točka za nadaljnje pogovore. "Tisto, kar je ključno je, da so volivke in volivci na posvetovalnem referendumu, ki je imel relativno visoko udeležbo, s prepričljivo večino pritrdili temu, da si želijo takšen volilni sistem. Predlog, ki smo ga v DZ že obravnavali v preteklih letih je tako dobra osnova, dober začetek. Torej ukinitev krajev in uvedba relativnega preferenčnega glasu, podobno kot na evropskih volitvah," je navedel vodja poslancev Levice Matej Tašner Vatovec. Po njegovih besedah je Levica tudi odprta za pogovore glede števila volilnih enot, če bi to pripomoglo k temu, da dosežejo potrebno dvotretjinsko večino. Prav tako pa bi slednje lahko pripomoglo tudi k večji raznolikosti kandidatov v luči geografske razdeljenosti, je ocenil.

Janša: Razvojne razlike v Sloveniji bi se samo še povečevale

"Po današnjem sestanku lahko rečemo, da skoraj zagotovo iz tega ne bo nič," pa je ocenil predsednik SDS Janez Janša. Meni, da bi glede na predloge volilni sistem spremenili na slabše, ukinitev volilnih okrajev v državi, katere eden od glavnih problemov je pretirana centralizacija, je močan korak v napačno smer. Razvojne razlike v Sloveniji bi se tako še povečevale, hkrati pa bi se še naprej povečevala razlika med vzhodno in zahodno kohezijsko regijo, meni. "Jaz mislim, da v slovenski javnosti ni nobene podpore za to, da se poveča število poslancev, hkrati pa tudi takšno povečanje volilnih enot pač ne predstavlja rešitve," je zavrnil tudi predlog NSi. SDS se namreč zavzema za dvokrožni večinski volilni sistem, ki je bil leta 1996 potrjen na zakonodajnem referendumu, "vendar ga je ravno strankokracija zaobšla s spremembo ustave in ta volja še vedno ni uveljavljena".
Janez Janša in Jelka Godec na posvetu strank o spremembi volilnega sistema
Janez Janša in Jelka Godec na posvetu strank o spremembi volilnega sistema FOTO: Bobo

Pobuda za posvet po navedbah premierjevega kabineta prihaja po "vzpodbudnem rezultatu posvetovalnega referenduma". Izmed vseh referendumskih vprašanj, o katerih so se volivci izrekali 9. junija, je namreč prav uvedba preferenčnega glasu prejela najvišjo podporo. Za je glasovalo 70,89 odstotka volivcev. Tudi nekaj več kot 41-odstotna volilna udeležba jasno izraža voljo volivcev, ob tem poudarjajo v Golobovem kabinetu. "Velika moralna obveznost politike je, da voljo državljank in državljanov tudi uveljavi," so ob tem zapisali v napovedi parlamentarnega vrha.

Nova izhodišča za spremembe zakonodaje bodo po njihovih navedbah temeljila na predlogu, pripravljenem v prejšnjem sklicu DZ. Slednji je med drugim predvideval ukinitev volilnih okrajev in uvedbo relativnega preferenčnega glasu. A predlog v parlamentu tedaj ni dobil zadostne podpore.

Za spremembo volilne zakonodaje je sicer potrebna dvotretjinska večina v DZ oz. 60 glasov poslancev.

Golob na vrhu Nata v Washingtonu ne bo podpisal sporazuma z Ukrajino

Ljubljana, 04. 07. 2024 14.02 | Posodobljeno pred 3 urami
PREDVIDEN ČAS BRANJA: 1 min
Avtor
STA
Komentarji
106

Predsednik vlade Robert Golob na vrhu zveze Nato prihodnji teden v Washingtonu ne bo podpisal varnostnega sporazuma z Ukrajino, saj je ta še v usklajevanju na ministrstvu za zunanje in evropske zadeve, je po današnji seji vlade povedal podpredsednik vlade in minister za Slovence v zamejstvu in po svetu Matej Arčon.

"Sporazuma predsednik vlade v Washingtonu ne bo podpisal, ker je državni sekretar na ministrstvu za zunanje zadeve na današnji seji povedal, da sporazum še ni usklajen," je povedal Arčon ter dodal, da usklajevanje poteka na ravni ministrstva za zunanje in evropske zadeve (MZEZ) in da vlada trenutno še ni seznanjena z zahtevami pri usklajevanju.
Robert Golob
Robert Golob FOTO: Bobo

Pred tem je državni sekretar na MZEZ Marko Štucin na sredini seji odbora DZ za zunanjo politiko (OZP) potrdil, da so pogajanja o sporazumu v teku. Kot je dejal, bo z vsebino sporazuma odbor seznanjen, ko bo ta pripravljen.

Varnostni sporazum je dvignil nekaj prahu pred obiskom predsednice republike Nataše Pirc Musar v Ukrajini minuli teden. Predsednica je sprva napovedala, da ga bo med obiskom podpisala, a so nato z vlade sporočili, da besedilo še ni usklajeno. V Kijevu naj bi imeli zadržke, ker osnutek ni vseboval konkretnih zavez glede pomoči.

Gre sicer za dvostranski varnostni sporazum, kakršnega je Ukrajina podpisala že z 18 drugimi državami.


Šarec sredi meseca v Bruselj, Golob še ne išče menjave

Ljubljana, 02. 07. 2024 17.49 | Posodobljeno pred enim dnevom
PREDVIDEN ČAS BRANJA: 2 min
Avtor
STA
Komentarji
46

Obrambni minister Marjan Šarec bo z ustanovno sejo Evropskega parlamenta sredi julija nastopil mandat evropskega poslanca, prenehala pa mu bo ministrska funkcija. A premier Robert Golob bo, kot kaže, z iskanjem Šarčevega naslednika še nekoliko počakal, saj da Šarca do odhoda v Bruselj čaka še dokončanje nekaterih nalog.
Robert Golob z Ireno Jovevo in Marjanom Šarcem
Robert Golob z Ireno Jovevo in Marjanom Šarcem FOTO: Damjan Žibert

Marjanu Šarcu so namreč volivci na junijskih evropskih volitvah s preferenčnimi glasovi namenili mandat evropskega poslanca v prihodnjem petletnem sklicu Evropskega parlamenta. Z ustanovno sejo 16. julija bo tako nastopil mandat evropskega poslanca, funkcija obrambnega ministra pa mu bo prenehala.

Robert Golob bo tako moral poiskati njegovega naslednika, ki bo zasedel stolček na čelu obrambnega ministra, a se mu, kot kaže, s tem za zdaj še ne mudi.

Premier je namreč danes v izjavi po seji sveta vlade za Slovence po svetu dejal, da Šarca kot ministra čakajo še nekatere naloge. Zato ga do ustanovne seje Evropskega parlamenta ne bodo razreševali z ministrske funkcije.

Med ključnimi nalogami je med drugim izpostavil vrh Nata v Washingtonu prihodnji teden. "Bilo bi zares nespametno, ko bi ministra za obrambo poslali na najpomembnejši dogodek v letu brez polnega mandata," je komentiral. Tako je po Golobovih besedah popolnoma jasno, zakaj do odhoda Šarca v Bruselj ne bodo izvedli "nobenih ukrepov, niti iskanja".

Predsednik največje vladne stranke Gibanje Svoboda, v kvoti katere je tudi vodenje obrambnega ministrstva, je sicer po objavi izidov volitev dejal, da si bodo za odločitev, kako naprej, vzeli kak teden, a da je z delom ministra in ministrstvom zadovoljen, zato bodo razmišljali tudi v smeri iskanja kandidatov znotraj obstoječe ekipe.

Iz slednje sicer hkrati z ministrom Šarcem odhaja tudi njegov državni sekretar Rudi Medved, ki se bo upokojil. Vlada ga je na eni od dopisnih sej s 14. julijem že razrešila s funkcije državnega sekretarja. Izmed obstoječe ekipe tako na ministrstvu ostaja državni sekretar Damir Črnčec, ki pa bi kot ministrski kandidat lahko naletel na zadržke koalicijskih partnerjev pri podpori, predvsem Levice.

Kot bolj sprejemljivega možnega kandidata se je v zadnjih tednih omenjalo poslanca Svobode in predsednika odbora DZ za obrambo Martina Premka.

Nakup stavbe na Litijski: Golob bo poročila komentiral, ko bodo zaključena

Ljubljana, 02. 07. 2024 12.56 | Posodobljeno pred enim dnevom
PREDVIDEN ČAS BRANJA: 5 min
Avtor
STA
Komentarji
60

Pravosodno ministrstvo je k osnutku revizijskega poročila računskega sodišča, ki se nanaša tudi na nakup stavbe na Litijski, podalo pisno pojasnilo. Revizijskim razkritjem ni nasprotovalo, saj je trenutno vodstvo s potekom posla seznanjeno le na podlagi razpoložljive dokumentacije in razlogov za izpodbijanje niti ne more podati, pojasnjujejo. Predlog revizijskega poročila računskega sodišča, ki se nanaša tudi na nakup stavbe, pa sicer še ni dokončen in se lahko še spremeni, so se odzvali tudi na ministrstvu za finance. Revidiranci se namreč še niso odzvali na ugotovitve iz poročila in pojasnili morebitnih očitkov, dokument pa je v tej fazi označen s stopnjo zaupno. Premier Robert Golob je tako povedal, da bo poročila komentiral, ko bodo zaključena.

Računsko sodišče namreč v osnutku revizijskega poročila realizacije lanskega proračuna, v okviru katere je preverjalo tudi pravilnost izvedbe nakupa stavbe na Litijski, med drugim ugotavlja, da ministrstvo za pravosodje pri pripravi proračuna za leto 2023 nakupa stavbe ni načrtovalo, zanj ni imelo zagotovljenih sredstev in investicijske dokumentacije, a je kljub temu začelo izvajati aktivnosti, povezane z nakupom. Pravosodno ministrstvo je tako kršilo zakon o javnih financah, ugotavljajo. Prav tako, da za prerazporeditev 6,5 milijona evrov iz proračunske rezerve ni bilo podlage, saj v navedenem primeru ni šlo za namen, ki ga pri pripravi proračuna ne bi bilo mogoče načrtovati.
Stavba na Litijski
Stavba na Litijski FOTO: POP TV

Na ministrstvu za pravosodje so danes pojasnili, da so na osnutek podali pisno pojasnilo, pri čemer da niso nasprotovali revizijskim razkritjem glede postopkov, ki jih je glede nakupa stavbe na Litijski v Ljubljani vodilo ministrstvo. Morebitnih razlogov za nasprotovanje aktualno vodstvo niti ne more podati, saj je s potekom izvedbe pravnega posla, od načrta do realizacije, seznanjeno le na podlagi razpoložljive dokumentacije. "Glede postopkov zagotovitve finančnih sredstev pa smo računsko sodišče pozvali, da k razčiščevalnemu sestanku pritegne predstavnike ministrstva za finance," so navedli na pravosodnem ministrstvu.

'Odziv posameznikov in ne pravosodnega ministrstva'

Obenem so poudarili, da odziv, o katerem je v ponedeljek poročala Televizija Slovenija, in v katerem so zavrnili vse očitke ter navedli, da ni prišlo do kršitve zakona o javnih financah, ker nakupa v proračunske dokumente ni moglo vključiti, aktivnosti za nakup pa da so stekle šele po odločitvi za prerazporeditev sredstev iz proračunske rezerve, ni odziv ministrstva za pravosodje. "Pač pa gre za odziv oseb, ki so sodelovale pri projektu nakupa stavbe na Litijski cesti 51," so zapisali.

V pojasnilu, ki ga je na osnutek revizijskega poročila podalo ministrstvo, pa je slednje dalo možnost za odziv tudi omenjenim osebam, ki so nato podale svoje razloge za izpodbijanje revizijskih razkritij. "Še enkrat pa poudarjamo, da ti razlogi računskemu sodišču niso bili poslani kot stališče ministrstva za pravosodje," so ob tem danes še zapisali na ministrstvu za pravosodje.
Preberi še
Razkrivamo: računsko sodišče glede nakupa stavbe na Litijski prikimava revizorki

Vlada je za nakup pravosodne stavbe na Litijski cesti v Ljubljani decembra lani zagotovila 7,7 milijona, od tega iz splošne proračunske rezerve 6,5 milijona evrov. Ministrstvo za pravosodje pred nakupom ni naročilo preverbe cene stavbe, ampak je sprejelo cenitev, ki jo je naročil prodajalec Sebastjan Vežnaver. Slednji je za stavbo leta 2020 odštel 1,7 milijona evrov, sodna cenilka gradbene stroke in nepremičnin pa je stavbo, preden jo je kupil Vežnaver, ocenila na 2,9 milijona evrov. Cenitev stavbe, ki jo je naročilo državno odvetništvo, je aprila sicer pokazala, da je tržna ocenjena vrednost stavbe na dan sklenitve kupoprodajne pogodbe znašala šest milijonov evrov.

Nakup stavbe na Litijski preiskuje Nacionalni preiskovalni urad (NPU), ki je marca opravil več hišnih preiskav, zlorabe položaja pri poslu je bilo tedaj osumljenih 13 ljudi. Protipravna premoženjska korist, ki je nastala s storitvijo kaznivega dejanja, po takratnih navedbah NPU znaša najmanj 3,4 milijona evrov. Maja so preiskovalci izvedli dodatne štiri hišne preiskave, s čimer se je število osumljenih v preiskavi povečalo.

Finančno ministrstvo: Revizijsko poročilo glede nakupa stavbe na Litijski se lahko še spremeni

Računsko sodišče je v ponedeljek izdalo predlog poročila revizije zaključnega računa proračuna za leto 2023, v okviru katere je preverjalo tudi pravilnost izvedbe nakupa stavbe na Litijski. Pri tem naj bi med drugim ugotovilo, da za prerazporeditev 6,5 milijona evrov iz proračunske rezerve za namene nakupa stavbe ni bilo podlage, saj v navedenem primeru ni šlo za namen, ki ga pri pripravi proračuna ne bi bilo mogoče načrtovati.

Ugotovitve računskega sodišča pri tem letijo tudi na ministrstvo za finance, ki je k prošnji za odobritev izjeme pri uvrstitvi novega projekta v proračun podalo pozitivno mnenje, čeprav pogoji za to niso bili izpolnjeni, saj so večje spremembe načrta razvojnih programov dovoljene le do 17. oktobra v tekočem letu. Finančno ministrstvo je tako kršilo več členov pravilnika o izvrševanju proračuna, izhaja iz osnutka revizijskega poročila, ki ga je STA pridobila neuradno.
Sodna stavba na Litijski
Sodna stavba na Litijski FOTO: Bobo

"Splošna proračunska rezervacija služi ravno situacijam nepredvidenega namena, saj ministrstva v svojih proračunih pogosto oziroma v večini primerov nimajo dovolj sredstev za vse nepredvidene namene," so pojasnili na finančnem ministrstvu. Dodajajo, da projekti brez zaprte finančne konstrukcije ne morejo biti uvrščeni v proračun, "zato morajo biti najprej razporejene pravice porabe na ustrezno postavko, preden je projekt lahko uvrščen v načrt razvojih programov".

Izpostavljajo tudi, da se predlog revizijskega poročila zaključnega računa proračuna za leto 2023 lahko še spremeni glede na podana pojasnila revidirancev. Šele potem bo to poročilo tudi javno in dokončno, so izpostavili.

"Pri tovrstnih poročilih je komunikacija z računskim sodiščem glede posameznih odločitev, v tem primeru odločitev, povezanih z razporejanjem proračunskih sredstev, povsem običajna. Gre za ustaljen postopek, ki teče na strokovni ravni in je namenjen razjasnjevanju posameznih okoliščin, kar lahko vpliva na končno poročilo," še poudarjajo na ministrstvu.

Golob bo poročila komentiral, ko bodo zaključena

Premier Robert Golob pa je poudaril, da nobeno izmed omenjenih poročil še ni v končni obliki. Tako pričakuje, da se bodo ta najprej zaključila skladno z zakoni in standardi, nato jih bo komentiral tudi sam. "Pred tem je kakršnokoli komentiranje nesmiselno. Predvsem pa pričakujem, da bodo vsi, ki so v teh poročilih omenjeni, poklicani na odziv," je še dejal.


Golob: Rezultati bodo prinesli še en mandat

Ljubljana, 30. 05. 2024 08.49 |
PREDVIDEN ČAS BRANJA: 6 min
Avtor
STA, Kaya Kamenarič, Anja Kralj
Komentarji
714

Vlada Roberta Goloba bo 1. junija zabeležila drugo leto na čelu države. Ob tem je Golob izpostavil rekordne dobičke v gospodarstvu, obenem pa so se rekordno dvignile tako zagotovljene pokojnine kot tudi minimalna plača. Zagotovil je, da vlada nadaljuje pripravo strukturnih reform; sprejela je izhodišča za davčno, prav tako je sprejela izhodišča za spremembo Zakona o zdravstveni dejavnosti. Prepričan je, da bodo rezultati prinesli še en mandat. Zagotovil je, da bodo vse obljube volivcem izpolnili v dveh mandatih. Kot meni, so na 'odlični poti', da jim to uspe.
Iz 24UR: Dosežki vlade v dveh letih
Current Time 0:00
/
Duration 3:19
Več videovsebin

Vladna koalicija, ki so jo po državnozborskih volitvah 2022 sestavile Gibanje Svoboda, SD in Levica, je mandat nastopila ob obljubah o "normalizaciji države", drugačni politiki in sprejemanju ukrepov, ki so odpravljali poteze vlade Janeza Janše.
Novinarska konferenca vlade
1 / 7

Ob prevzemu krmila države je sicer Golobova ministrska ekipa morala ob naraščajoči inflaciji in vojni v Ukrajini najprej zagristi v pripravo ukrepov za blaženje draginje in energetske krize. Njene siceršnje načrte so nadalje pomembno zaznamovale še obsežne ujme avgusta lani, pri čemer se je morala vlada spopasti s sanacijo posledic najhujše naravne nesreče v zgodovini države.

Kljub temu, da jim razmere niso bile naklonjene pa, pravi premier Robert Golob, je delo v vladi predano in trdo. "Dostikrat se smejemo, včasih se skregamo, a tisto, kar šteje, je, da so vsi dosežki skupni," je povedal. 

Golob je zatrdil, da je gospodarska rast v Sloveniji med najvišjimi v EU, da je inflacija z 10 padla na tri odstotke in da je tudi brezposelnost rekordno nizka. "In te trendi se s pozitivnim razvojem še nadaljujejo," je ponosen.

"Dostikrat imamo vtis, da gredo vsi ti uspehi na račun gospodarstva, mi pa se od prvega dne zavedamo, da ne more biti blaginje, niti ne socialne države, če ne gre gospodarstvu dobro," je dodal. Ob tem je izpostavil rekordne dobičke v gospodarstvu, obenem pa so se rekordno dvignile tako zagotovljena pokojnina kot tudi minimalna plača.

"Kombinacija obojega, iskanja ravnotežja med socialno državo in razvojno prebojnostjo gospodarstva, je načelo, ki se ga bomo držali tudi v nadaljevanju tega mandata in v naslednjem mandatu," je dejal in napovedal, da bo vrsta ukrepov, ki jih izvajajo, v resnici dajala rezultate šele v naslednjem mandatu.

Na današnji seji je vlada po Golobih besedah obravnavala prvi paket davčnih sprememb, ki je usmerjen izključno v dvig produktivnosti slovenskega gospodarstva, prav tako so obravnavali spremembe na področju zdravstvene dejavnosti. "Na tem področju smo potrdili izhodišča, ki bodo pomenila revolucijo v našem javnem zdravstvenem sistemu. Po dolgih desetletjih smo se odločili, da bomo jasno in enkrat za vselej razmejili delovanje zasebnega in javnega," je poudaril.
Preberi še
Janša: Koalicija v dveh letih uresničila slabih 14 odstotkov napovedanega

Prepričani so, da bodo s tem, ko bodo prepletanje javnega in zasebnega prekinili, zaustavili tudi razgradnjo javnega zdravstvenega sistema. "Vzporedno s tem smo sprejeli tudi izhodišče za to, na kakšen način delavce, ki delajo v javnih zdravstvenih ustanovah, dodatno motivirati, dodatno nagraditi za njihovo delo prek rednega delovnega časa," je dodal.

Iz danes sprejetih izhodišč izhaja tudi prepoved trgovanja s koncesijami. Te bodo postale individualne, vezane na nosilca zdravstvene dejavnosti. "Preprodajanje koncesij je pripeljalo v situacijo, da se danes te kopičijo v zasebnih rokah in nimajo nobene zveze več z zdravstveno dejavnostjo, ampak samo še s čistimi poslovnimi odnosi," je dejal.

Vlada je danes sprejela tudi sklep o priznanju Palestine. Po pričakovanjih bi lahko DZ sklep potrdil prihodnji teden, s čimer bo postopek priznanja Palestine v Sloveniji zaključen.

Vlada je sicer po Golobovih besedah zmagala volitve pred dvema letoma, "ker je obljubljala, da bo prekinila s praksami, ki smo jim bili priča, ker je obljubila normalizacijo odnosov, in to je nekaj, kar hitro pozabimo, hitro se da na to navaditi". Obenem je bil kritičen do opozicije, ki da vztraja na istih načelih, torej da ni vladavine prava v Sloveniji, da ni medijske svobode, "vztraja na tem, da je treba kompletno spremeniti krajino, ki se ji reče demokratični ustroj države".

"Vrednote so tiste, ki štejejo, ne osebni vtis in ponosen sem, da danes lahko, ne samo v Sloveniji, govorimo o tem, da živimo v demokratični družbi, kjer lahko vsak protestira in proti nikomur ne uporabljamo policije, še manj vodnega topa ali solzivca. Ponosen sem, da danes velja vladavina prava za vse, tako za navadnega državljana kot za politike, in ponosen sem, da velja svoboda medijev," je dodal.
Novinarska konferenca vlade
Novinarska konferenca vlade FOTO: Bobo

Han: Ta vlada je naredila veliko dobrih stvari v zelo napornih časih
Han je prepričan, da je koaliciji uspelo vzpostaviti dobre odnose. Ocenil je, da so lahko zadovoljni. Zagotavlja, da slišijo kritike in težave, ki jih imajo ljudje in družba. Prepričan je, da bodo te izboljšave v naslednjih dveh letih lahko tudi izpeljali.  Čaka jih še stanovanjska politika, davčna reforma, želijo si močno javno zdravstvo, brez zelenega prehoda ne bo šlo, je naštel prioritete. 

Han je izpostavil, da postaja Slovenija zanimiva za razvojne projekte. Navedel je, da bosta farmacevtski podjetji Novartis in Sandoz v naslednjih letih v Slovenijo investirali 990 milijonov evrov. Poleg tega je dejal, da so na današnji seje vlade sprejeli odločitev o polnopravnem članstvu v Evropsko vesoljsko agencijo.

Izpostavil pa je tudi področje športa, ki da mu je vlada vrnila tisto, kar so nekateri 30 let obljubljali. Športu so v tem letu namenili 45 milijonov evrov.

Koordinatorica Levice in ministrica za kulturo Asta Vrečko je med dosežki prve polovice mandata izpostavila novelo zakona o delovnih razmerjih, med drugim so prenovili tudi zakon o dolgotrajni oskrbi, ki da so ga od prejšnje vlade podedovali brez sistemskega financiranja.

Kulturi je vlada po ministričini oceni uspela povrniti mesto, ki ji pripada. Vrečko je glede tega omenila nov zakon o medijih in prenovo ljubljanske Drame, ki da je najpomembnejša investicija v javno kulturno infrastrukturo v samostojni Sloveniji.

Na seji izpolnili tri pomembne zaveze: davčne spremembe, zdravstvo in priznanje Palestine

Na seji vlade so izpolnili tudi tri pomembne zaveze – dve koalicijski in eno civilizacijsko. "Danes smo obravnavali prvi paket davčnih sprememb, ki je usmerjen v dvig gospodarstva," je povedal. 

Druga zaveza je zdravstvena reforma, ki jo je označil za revolucijo v našem zdravstvenem sistemu. "Odločili smo se, da bomo končno razmejili delovanje zasebnega in državnega zdravstva. Podpiramo oba stebra, ne bomo pa dovolili nespodobnega mešanja in prepletanja, kot smo mu bili priča. Ko bomo prepletanje ukinili, bomo ukinili razgradnjo javnega zdravstvenega sistema. Vzporedno s tem bomo prepovedali tudi trgovanje s koncesijami," je zatrdil. 

Kot tretja izpolnjena zaveza pa je odločitev, da bo Slovenija priznala Palestino. "Danes je vlada sprejela odločitev, da bo priznala Palestino," je povedal Golob. 

Koalicija je v prvi polovici mandata po vsebini uresničila slabih 14 odstotkov tega, kar si je sama zadala, je na odboru DZ ugotavljal prvak SDS Janez Janša. Kritike na vlado je usmeril tako na področje zdravstva, obvladovanja migracij kot na plačni sistem v javnem sektorju.

Poslanec NSi Jožef Horvat je dve leti vlade Roberta Goloba danes pospremil z besedami, da smo spremljali dve leti počasnega učenja. Gledamo že četrto ponovitev vlad novih obrazov, rezultati pa so podobno neučinkoviti kot v prejšnjih predstavah, je dodal.

Golob razglasil zmago: Naš cilj, da v državo pripeljemo svobodo, je dosežen

Ljubljana, 24. 04. 2022 19.00 |
PREDVIDEN ČAS BRANJA: 6 min
Avtor
Maruša Slana, Nina Šašek
Komentarji
922

Vse kaže, da je velika zmagovalka volitev novinka Gibanje Svoboda. Predsednik stranke Robert Golob izide volitev spremlja od doma, saj je zaradi okužbe z novim koronavirusom še vedno v izolaciji. V svojem videonagovoru je zbranim v volilnem štabu dejal, da je danes pravi praznik. "Jutri bomo začeli trdo delati, da upravičimo to zaupanje, to je naša zaveza tistim, ki so nas danes podprli."
Odločitev 2022: Zaključni nagovor Roberta Goloba
Current Time 0:00
/
Duration 0:58
Več videovsebin

Po neuradnih volilnih rezultatih in preštetih več kot 90 odstotkih glasov je stranka Gibanje Svoboda velika zmagovalka tokratnih volitev. Zmago so ji napovedale tudi vzporedne volitve, ki jih je za POP TV opravil Inštitut Mediana. 
Preberi še
Zmagovalec vzporednih volitev Gibanje Svoboda. Le pet strank čez parlamentarni prag

Tako dobrega rezultata v stranki ni pričakoval nihče, je dejala novinarka 24UR Metka Majer, ki je spremljala dogajanje v volilnem štabu Gibanja Svoboda. Podpredsednica stranke Urška Klakočar Zupančič je v prvi izjavi za našo televizijo dejala, da gre za praznik demokracije in praznik za vse ljudi, ki si želijo svobodnega življenja. Da bodo živeli v državi, kjer bodo spoštovani, kjer bodo spoštovane človekove pravice in kjer bo veljala vladavina prava, je dejala. Klakočar Zupančičeva je na vprašanje, čemur pripisujejo tako visok rezultat, dejala, da so ljudje povedali svoje, da so pokazali, kakšna je njihova volja, kaj si želijo in očitno so jih v gibanju prepričali, da zagovarjajo prave vrednote.
Navdušenje nad volilnimi rezultati v Gibanju Svoboda.
1 / 19

Marta Kos: Danes bo zmaga naše demokracije

Robert Golob, ki je zaradi pozitivnega rezultata testa na novi koronavirus zadnji teden predvolilne kampanje preživel v samoizolaciji, se je na izide volitev odzival prek video povezave. Napovedala ga je podpredsednica gibanja Marta Kos in dejala, da je izredno ponosna, prav tako je dejala, da bodo danes še plesali. "Zaslužimo si, da današnji dan vsem nam med drugim prinese zaupanje, upanje, spoštljivost, dostojanstvo, odprtost, veselje, tudi svobodo," je dejala Kosova. 

"Danes ne bo zmagalo le Gibanje Svoboda, danes bo zmaga naše demokracije," je dejala in dodala, da naj današnji dan prinese novo vlado, ki bo Sloveniji vrnila demokracijo, pravno državo, politično kulturo, svobodo medijev, neodvisnost sodstva, normalno delovanje kulture in kulturnih ustvarjalcev, kot zelo pomembnega dela naše družbe. "Mi bomo delali za vse naše državljanke in državljane," je poudarila. "Rezultat današnjih volitev je izjemen. To so sicer rezultati vzporednih volitev. Počakati bo treba na uradne rezultate, a takšne prednosti, kot jo imamo sedaj, nam ne more vzeti nihče."
"Pravijo, da sva dva ptiča. Eden žal ne more biti z nami. Je večji, kot smo mi kosi, a se mi zdi, da mi kosi lepše pojemo, golobi bolj grulijo," se je malce pošalila podpredsednica Kosova.
"Pravijo, da sva dva ptiča. Eden žal ne more biti z nami. Je večji, kot smo mi kosi, a se mi zdi, da mi kosi lepše pojemo, golobi bolj grulijo," se je malce pošalila podpredsednica Kosova. FOTO: Aljoša Kravanja

Kosova je v svojem govoru Evropi sporočila: "Ne bomo vas razočarali več. Na Slovenijo se lahko zanesete. Slovenija bo še trdnejši steber teh partnerstev. Iz naših ust nikoli ne boste slišali besede iliberalna demokracija, demokracija je le ena in mi jo bomo ponovno vzpostavili." 
Odločitev 2022: Izjava Marte Kos
Current Time 0:00
/
Duration 0:00

"Moramo imeti različne ideje, moramo pa znati sklepati kompromise. Ponujamo roko vsem prihodnjim poslancem in političnim strankam v Sloveniji," je zaključila Marta Kos, ko je poudarila, da naj ne bo delitev na vaše in naše: "Mi smo vsi naši."

Golob: Danes je pravi praznik

Ko se je na velikem zaslonu pokazal predsednik Golob, je v dvorani zadonelo od močnega aplavza in vzklikov navdušenja. Golob se je v nagovoru najprej zahvalil vsem državljankam in državljanom, ki so odšli na volitve. Prav tako je opozoril, da iz izkazanega zaupanja izhajajo tudi pričakovanja in odgovornost.
Nagovor Roberta Goloba so v štabu pozdravili z velikim navdušenjem.
Nagovor Roberta Goloba so v štabu pozdravili z velikim navdušenjem. FOTO: Bobo

"Takšne udeležbe, kot smo jo tokrat beležili, nismo imeli že 20 let. To pove vse. To pove, da ljudje res hočejo spremembe. Ljudje res zaupajo v nas, da smo mi edini, ki lahko prinesemo te spremembe. Danes ljudje plešejo, jutri pa se začne nov dan in jutri bomo začeli trdo delati, da upravičimo to zaupanje, to je naša zaveza tistim, ki so nas danes podprli," je dejal Golob in ves ganjen pozval: "Gremo plesat."

Golob razglasil zmago in nakazal prvi obrisi koalicije

Ob 22. uri se je predsednik Golob znova vključil prek videopovezave v štab stranke in pozdravil udeležence ter razglasil zmago. "Zdaj že lahko ugotovimo, da je naš cilj, da v državo pripeljemo svobodo, dosežen. Čestitke vsem kandidatom naše stranke, vsem, ki ste pomagali v kampanji, tudi vsem, ki ste bili morda prezrti, iskrene čestitke. Še enkrat, moja globoka hvaležnost vsem vam, da ste pomagali, da se danes uresničujejo sanje."  Golob je v govoru dejal, da je njegova zmaga tudi zmaga za mlade, prav tako je dejal, da je vesel, da se je v parlament vrnila Levica, hkrati pa je čestital stranki SD za volilni rezultat. Kot je dejal, bo SD skoraj gotovo njihova koalicijska partnerica, medtem ko SDS in NSi nista na seznamu tistih, s katerimi bi se v kratkem nameravali sestati. "Ne izključujem, vendar prioritete so jasne in prva prioriteta niso zakoni, ki zahtevajo ustavno večino, za to bo še čas," je poudaril.
Kot je poudaril, se bo morala vlada osredotočiti na tri ukrepe: spremembo zakonodaje v sodelovanju s civilno družbo, pripravo na ponoven izbruh covida jeseni in pripravo na jesensko energetsko draginjo.

Golob je še dejal, da se mu izolacija zaključi v torek, za ta dan pa je napovedal tudi začetek resnega dela. Hkrati je obljubil, da bo vlado sestavil v najkrajšem možnem času in premagal "Peterletovih 34 dni". "Kasneje jo lahko nenazadnje tudi dopolnimo, če se bodo razmere spremenile in se bo pokazala potreba. A najprej bomo ukrepali hitro in odločno," je zagotovil. Situacija v Sloveniji in v svetu je namreč preveč zahtevna, da bi si lahko privoščili dva ali tri mesece čakanja s prvimi ukrepi.

Izrazil je obžalovanje, da se vse stranke KUL niso uspele uvrstiti v parlament. Ta teden se bodo začeli pogovarjati z ostalimi levosredinskimi strankami, ki so v parlamentu, pogovarjali se bodo tudi z levosredinskimi strankami, ki niso prišle v parlament, "ker imajo marsikateri dober kader za izvršno oblast in jih bomo povabili zraven", je dejal.
Torta zmagoslavja
Torta zmagoslavja FOTO: Tina Hacler

Nagovoru je sledil razrez torte, pa tudi obljubljeni ples. 

Se lahko ponovi zgodba SMC?

Na vprašanje novinarke 24UR, ali se lahko ponovi zgodba SMC, ki je bila pred osmimi leti prav tako novinka in zmagovalka, pa je danes ni več nikjer, je kandidatka gibanja Tereza Novak dejala, da so odločeni, da bo tokrat drugače. Kot je dejala, so sami videli, kaj se zgodi s strankami, ko pridejo na sveže v politični prostor. "Naš končni cilj je oddaljen najmanj dva mandata in se bomo za to trudili." Kandidat Gibanja Svoboda Dejan Zavec, ki je glede na trenutne rezultate postal poslanec gibanja, pa je dejal, da verjame v gibanje in obljublja, da bodo slišali vsakega malega človeka. "Naša družba rabi pomoč in mi bomo servis za to."
Dejan Zavec je, kot kaže, prišel v parlament. Obljublja, da bodo v stranki slišali vsakega malega človeka.
Dejan Zavec je, kot kaže, prišel v parlament. Obljublja, da bodo v stranki slišali vsakega malega človeka. FOTO: Aljoša Kravanja

Na vprašanje, ali vidijo kakršnokoli možnost za sodelovanje z SDS in NSi v prihodnjem mandatu, Zavec odgovarja: "Za vse te stvari bo dovolj časa za usklajevanje. Verjamem, da bo veliko več možnosti pri nas, če dobimo to večino, ki jo potrebujemo za mirno in neobremenjeno delo za uresničevanje tega, kar smo obljubljali v predvolilnem obdobju."

Prve čestitke se že vrstijo

Prve čestitke Gibanju Svoboda je namenil predsednik LMŠ Marjan Šarec, ki je Golobu sporočil: "Iskrene čestitke zmagovalki volitev. Uspešno delo želim!" Kot je dejal Šarec, "gre za veličastno zmago, gre za novo obdobje v slovenski zgodovini, kajti vlada, ki smo jo gledali dve leti, ki je uničevala Slovenijo, se bo končno poslovila". Golobu je čestitala tudi Tanja Fajon (SD). Alenka Bratušek (SAB) je prav tako čestitala zmagovalcu. Kot je dejala, jim je uspelo Slovenijo postaviti nazaj na pravo pot – na pot demokracije, svobode medijev, spoštovanja človekovih pravic. Zmagovalcu volitev je čestital tudi predsednik SDS Janez Janša.

"Čestitke Robertu Golobu in Gibanju Svoboda za prepričljivo volilno zmago! Veselim se sodelovanja z bodočo vlado – za uspešno in spoštovano Slovenijo, ki bo trdna zagovornica temeljnih vrednot EU," je na Twitterju zapisal evropski komisar Janez Lenarčič.

Golob pred ogledom tekme na srečanje s portugalskim kolegom

Frankfurt, 01. 07. 2024 21.30 | Posodobljeno pred dvema dnevoma
PREDVIDEN ČAS BRANJA: 1 min
Avtor
STA
Komentarji
47

Predsednik vlade Robert Golob se je pred ogledom tekme med nogometnima reprezentancama Slovenije in Portugalske z delegacijo v Frankfurtu srečal s portugalskim predsednikom vlade Luisom Montenegrom. Golob je portugalskemu kolegu predstavil pobudo, da bi Slovenija gostila prihodnje srečanje držav MED9.

Gre za prvo srečanje voditeljev obeh držav po portugalskih volitvah marca letos. Osrednji temi srečanja sta bili bilateralni odnosi in osrednje zunanjepolitične teme. Kot so sporočili iz Golobovega kabineta, sta se predsednika vlad osredotočila predvsem na možnosti nadaljnje krepitve gospodarskega, znanstvenega in kulturnega sodelovanja med državama.

Spregovorila sta tudi o vojni v Ukrajini, razvoju dogodkov na Bližnjem vzhodu s poudarkom na razmerah v Gazi, sodelovanju znotraj skupine MED9 in migrantski problematiki. Premier Robert Golob je premierju Luisu Montenegru predstavil pobudo, da bi Slovenija gostila prihodnje srečanje držav MED9, torej devetih članic EU, ki si delijo Mediteran.
Golob in Montenegro
Golob in Montenegro FOTO: Vlada RS

Golob je Montenegru tudi čestital za imenovanje Antonia Coste na položaj predsednika Evropskega sveta in izpostavil odlične odnose z generalnim sekretarjem Združenih narodov Antoniom Guterresem, s katerim sta se srečala ob številnih priložnostih.

Golob se je srečal tudi z županom mesta Frankfurt Mikom Josefom in se vpisal v Zlato knjigo gostov mesta Frankfurt. 

Po srečanjih si bo predsednik vlade skupaj s portugalskim kolegom, predsednikom Nogometne zveze Slovenije Radenkom Mijatovićem in predsednikom Portugalske nogometne federacije Fernandom Gomesom ogledal tekmo med reprezentancama Slovenije in Portugalske.
