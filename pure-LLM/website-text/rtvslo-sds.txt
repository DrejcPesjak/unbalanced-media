Janša: Ne nasedajmo, stranka SDS je suverena, v njej odloča članstvo in ni na voljo za prevzeme
Odziv na Reporterjev intervju z naslovom: "Pripravljen sem na kongresu prevzeti vodstvo SDS"

Potem ko je Anže Logar v intervjuju za revijo Reporter namignil, da bi se bil na naslednjem volilnem kongresu SDS-a pripravljen potegovati za mesto predsednika stranke, je Janez Janša svoje sledilce na omrežju X opozoril, naj ne nasedajo.
M. Z.
13. maj 2024 ob 11.15
Zadnji poseg: 13. maj 2024 ob 12.04
Ljubljana - MMC RTV SLO
Shrani članek
Preberi članek
Anže Logar je v intervjuju za Reporter povedal, da je z Janšo nazadnje uradno komuniciral novembra lani. Dodal je sicer, da si na hodnikih parlamenta izmenjata kakšno besedo, in ocenil, da zamer med njima ni. Foto: BoBo
Anže Logar je v intervjuju za Reporter povedal, da je z Janšo nazadnje uradno komuniciral novembra lani. Dodal je sicer, da si na hodnikih parlamenta izmenjata kakšno besedo, in ocenil, da zamer med njima ni. Foto: BoBo

"Trenutno ne vidim razloga za samostojno pot. Kot veste, bo volilni kongres stranke slabo leto pred volitvami v državni zbor. Tedaj pa bo na mestu vprašanje, ali bi bila osvežitev na vrhu stranke lahko temelj za uspešnejše prepričevanje volivcev na naslednjih državnozborskih volitvah," je v intervjuju za Reporter dejal poslanec SDS-a in predsednik Platforme sodelovanja Anže Logar. Dodal je, da mora biti pomladitev "dogovorna, sporazumna, s širšo podporo" in da je v tem pogledu "odprt za rešitve, ki povečujejo možnost za uspeh".

Na intervju z naslovom "Pripravljen sem na kongresu prevzeti vodstvo SDS-a", se je na omrežju X odzval predsednik SDS-a Janez Janša. "Ne nasedajmo," je pozval svoje sledilce in pisanje revije označil za kost, ki je bila sredi volilne kampanje vržena zato, da bi se v stranki SDS ukvarjali sami s sabo. "Stranka SDS je suverena, odloča članstvo in ni na voljo za prevzeme," je zapisal Janša.
Logar namignil, da bi prevzel SDS

Na omrežju X se je odzvala tudi vodja poslanske skupine SDS-a Jelka Godec, ki je tako kot predsednik stranke poudarila, da se SDS "ne prevzema". "Predsednika izvolijo na kongresu stranke, ki je njen najvišji organ. Kandidira lahko vsak, ki je član stranke, in to možnost ima tudi Anže Logar," je zapisala. Dodala je, da bi v SDS-ovi poslanski skupini "pred pompoznimi izjavami na naslovnicah propadajočih medijev pričakovali vsaj pogovor, če že ne podpisane izjave, da bo poslanec v tem mandatu deloval kot član SDS-a in bo na naslednjih državnozborskih volitvah kandidiral na naši listi".
Z Janšo nazadnje uradno komunicirala novembra, a zamer po Logarjevem mnenju ni

V delu javnosti se sicer že dalj časa namiguje, da naj bi bil konflikt med Janšo in Logarjem dogovorjen, da bi lahko Logar pridobil glasove na naslednjih volitvah. Logar je takšna ugibanja v omenjenem intervjuju zavrnil in označil za "gigantsko teorijo zarote". "Povejte mi, zakaj bi šel nekdo po poti, ki je bolj tvegana, ki ima pred sabo številne izzive samo zato, da bi bil potem nekomu satelit? Ni zdravorazumske logike," je dejal.
Sorodna novica
Logar na kongresu SDS-a pripravljen prevzeti stranko

Logar se je moral sicer po tem, ko je februarja skupaj s poslancema Evo Irgl in Dejanom Kalohom zavrnil podpis o zavezanosti stranki SDS do konca mandata, iz prve klopi DZ-ja presesti v zadnjo vrsto, odvzeli so mu članstvo v delovnih telesih, ni več vabljen na seje poslanske skupine SDS ter na seje organov stranke, zahtev za sklice sej parlamenta pa ne dobiva več v podpis.

Kot je dejal v intervjuju za Reporter, to sicer ne omejuje bistveno njegovega parlamentarnega mandata. "Malce težje je priti do besede na sejah parlamenta, saj dobim svojih pet minut samo, če ostane še kaj neizkoriščenega razpravljalnega časa po posameznih točkah v državnem zboru. Ampak če tehtam dve opciji – torej to, da moraš svojo zvestobo dokazovati s podpisom posebne izjave, kar je celo ustavno sporno, v zameno za vse bonitete in celotni 'servis' strokovnih služb poslanske skupine ali pa da ohraniš pravico do razmišljanja s svojo glavo v okviru programskih izhodišč, ki jih že skoraj 25 let zastopaš, za ceno izgube nekaterih bonitet, je vsaj v mojem primeru odločitev jasna," je poudaril.

Povedal je tudi, da je z Janšo nazadnje komuniciral novembra lani, ko mu je sporočil, da bo odstopil z mesta predsednika sveta stranke. "Če hodiš po hodnikih parlamenta, je normalno, da se pozdraviš in skupaj uloviš kakšno besedo," je odgovoril na vprašanje, ali z Janšo ne govorita tudi, ko se srečata v parlamentu. Ob tem je dodal, da ne vidi razloga, da bi ga predsednik SDS-a ob srečanjih "grdo gledal".

Janša nagovarja s personaliziranimi videi. Pogačarjeva ekipa od kandidatov SDS-a zahteva umik vsebin
"Živijo, Marija! Ti lahko narediš razliko … računam nate"

Po e-pošti se te dni širijo videi SDS-a, v katerih predsednik stranke Janez Janša prejemnike nagovarja z njihovimi imeni. Prejeli so jih tudi tisti, ki niso člani stranke, saj Janša v nagovoru prejemnika prosi, naj video pošlje vsaj petim znancem.
G. K.
28. maj 2024 ob 21.01
Ljubljana - MMC RTV SLO, STA
Shrani članek
Predsednik SDS-a Janša v videu osebno nagovarja potencialne volivce. Foto: Janez Janša X/zajem zaslona
Predsednik SDS-a Janša v videu osebno nagovarja potencialne volivce. Foto: Janez Janša X/zajem zaslona

"Ti lahko narediš razliko. Da bi Slovenija tudi v Evropi postala prijazen dom za vsakogar, potrebujem tvojo pomoč. Računam nate," Janša nagovarja konkretnega volivca ali volivko, še pred tem pa ga pozdravi z "Živjo, Marija!" ali "Živjo, Janez!" oziroma s katerim koli drugim imenom, ki se pojavi tudi na skodelici, ki jo Janez Janša v videu odloži na mizo, in v naslovu novice, ki naj bi jo Janša prebiral na svoji tablici na enem od portalov.

V videu, v katerem sicer poudarja pomembnost evropskih volitev, Janša tudi pozove prejemnika, naj v obrazec pod videom vnese imena prijateljev, družinskih članov, kolegov in drugih volivcev, ki jih pozna, "zato da jim pošljem svoj osebni nagovor", pravi. Tako se personalizirani videi te dni širijo in so presenetili tudi koga zunaj kroga volivcev SDS-a.

"V SDS-u volivce že od nekdaj nagovarjamo osebno. Osebni stik pa smo tokrat želeli prenesti tudi na digitalno kampanjo prav s tem videom," so tak pristop pojasnili v stranki. Snemanje je potekalo v prostorih SDS-a na Trstenjakovi, za osebni nagovor pa je moral Janša posneti večino najbolj popularnih imen v Sloveniji. Tako lahko skoraj vsak, ki to želi, od predsednika stranke dobi svoj nagovor o temi, ki ga zanima, so pojasnili v stranki.

Ob izpolnitvi obrazca lahko namreč pošiljatelj odkljuka tudi teme, ki naj bodo vključene v video. Te so: Varna Evropa, Evropa za vse generacije, Slovenija v demokratični Evropi, Evropski način življenja, Razvita Slovenija v Evropi in Za Evropo narodov.
Dvignjene obrvi prejemnikov, ki niso privrženci SDS-a

Je pa prejem takega videa pri nekaterih, ki niso naklonjeni SDS-u, povzročil tudi nekaj dvignjenih obrvi. "Vsem pogojem glede varstva osebnih podatkov je bilo zadoščeno," ob tem zatrjujejo v stranki. Da se strinja s tem pogoji, mora sicer odkljukati tako tisti, ki v obrazec vnese ime in naslov prejemnika, kot tisti, ki video prejme. "Če se ne strinja, se njegov video, e-mail in naslov pobrišeta iz baze," pojasnjujejo v SDS.

Ob izpolnjevanju obrazca pa mora pošiljatelj odkljukati tudi, da s posredovanjem podatkov prijatelja potrjuje, da je pridobil njegovo privolitev za uporabo teh podatkov "v namene te in drugih kampanj". Je pa vprašanje, ali vsi, ki to odkljukajo, takšno privolitev tudi dejansko imajo.
Objava kandidata SDS-a Aleša Hojsa, ki je razburila Pogačarjevo ekipo. Foto: X /Aleš Hojs
Objava kandidata SDS-a Aleša Hojsa, ki je razburila Pogačarjevo ekipo. Foto: X /Aleš Hojs
Poziv k umiku fotografij Pogačarja

Razburile so tudi objave kandidatov SDS-a za evropska poslanca Franca Breznika in Aleša Hojsa. Na družbenih omrežjih sta namreč delila čestitko kolesarskemu asu Tadeju Pogačarju ob zmagi na dirki po Italiji, ki sta jo dopolnila z logotipom in predvolilnim geslom SDS-a, Breznik tudi z grafično promocijo lastne kandidature.

"Vsi ljudje lahko čestitajo športnikom za njihove uspehe, a nihče nima pravice uporabiti fotografij športnih junakov za promocijo lastnih interesov. Pozivamo jih k umiku spornih sporočil," se je za Večer odzval Pogačarjev menedžer Alex Carera.

Breznik je objavo izbrisal in za Večer pojasnil, da je sporočilo "v dobri veri" objavila njegova piar služba, Pogačarjevi ekipi pa so se opravičili. Medtem pa Hojs, kot je pojasnil za Večer, v objavi ne vidi ničesar spornega.

SDS: Če se le da, glasujte v nedeljo. Gibanje Svoboda: Janša želi zasejati dvom o volitvah.
SDS: Legitimnosti volitev ne postavljamo pod vprašaj

Predsednik SDS-a Janez Janša dvomi o varovanju glasovnic, oddanih na predčasnih volitvah, zato volivce poziva, naj, če je le mogoče, glasujejo v nedeljo. DVK sporoča, da bo storil vse za varnost predčasnega glasovanja na najvišji ravni.
Al. Ma.
4. junij 2024 ob 15.37
Zadnji poseg: 4. junij 2024 ob 20.48
Ljubljana - MMC RTV SLO, STA
Shrani članek
Poudarki

    SDS: Legitimnosti volitev ne postavljamo pod vprašaj

Predsednik SDS-a Janez Janša. Foto: BoBo/Borut Živulović
Predsednik SDS-a Janez Janša. Foto: BoBo/Borut Živulović

Opozicijska stranka SDS je na seji sveta pred evropskimi volitvami sprejela resolucijo, s katero je predlagala, da se dosledno izvaja volilna zakonodaja, vrnejo ukinjena volišča in zagotovi sprotno štetje glasovnic, oddanih na predčasnih volitvah, Državna volilna komisija (DVK) pa je ta predlog zavrnila, je na novinarski konferenci povedal predsednik stranke Janez Janša.
Sorodna novica
Pred evropskimi volitvami in posvetovalnimi referendumi je glas že mogoče oddati predčasno
Dvom o varovanju glasovnic

Danes (torek) je prvi dan predčasnega glasovanja, glasovnice pa se preštejejo šele na dan glasovanja, v nedeljo. Zato je varovanje teh glasovnic po Janševem mnenju vprašljivo. Zakon o volitvah v DZ ne prepoveduje sprotnega štetja glasov oz. tega ne določa, po logiki bi morali glasovnice prešteti vsak dan po koncu glasovanja in o tem narediti zapisnik, meni.

"Zahtevali smo tudi, da se še pred evropskimi volitvami zagotovi sprotno štetje glasovnic na predčasnih volitvah. Od pristojnih v Državni volilni komisiji smo dobili odgovor, da je komisija o tem razpravljala in da je ta predlog zavrnila. Tako da vključno z današnjim dnem volivci lahko predčasno glasujejo tri dni in glasovnice se po koncu glasovanja v skrinjici zapečatijo. Te skrinjice so potem nekje zaklenjene, jutri se odpečatijo, pa spet zapečatijo in tako tri dni, potem so nekje spravljene do zaključka glasovanja v nedeljo in se šele potem to šteje," je težavo ponazoril Janša.
Janša: To je nezakonito

"Še bolj vprašljivo" pa se mu zdi, da je v nekaterih slovenskih krajih na enem mestu za predčasno glasovanje združenih več volilnih okrajev. Zakon o volitvah v DZ namreč v 69. členu določa, da se predčasno glasovanje opravi na posebnem volišču na območju okrajne volilne komisije. "To, kar se dogaja danes v Ljubljani in Mariboru in še v nekaterih drugih mestih v Sloveniji, je nezakonito," je poudaril in dodal, da so tudi na to opozorili DVK, a ta "s preglasovanjem zavrača logične predloge, ki bi zgolj povečali zaupanje v transparentnost in poštenost volitev".
Legitimnosti volitev ne postavljajo pod vprašaj

SDS bo vztrajal pri spoštovanju zakona o volitvah v DZ in pri zagotovitvi transparentnosti predčasnega glasovanja in te pomisleke predstavil tudi mednarodni delegaciji, ki spremlja volitve, je napovedal. Dodal je, da v SDS-u ne postavljajo pod vprašaj legitimnosti volitev, temveč zadosten nadzor na predčasnih volitvah.
DVK sporoča, da glasovanje poteka nemoteno. Foto: BoBo
DVK sporoča, da glasovanje poteka nemoteno. Foto: BoBo
Zorčič: Vse za varnost na najvišji ravni

Direktor službe DVK-ja Igor Zorčič zavrača očitke SDS-a o vprašljivem varovanju glasovnic in zagotavlja, da bodo storili vse za najvišjo varnost predčasnega glasovanja.

Janša je kot vprašljivo danes ocenil, da je v nekaterih slovenskih krajih na enem mestu za predčasno glasovanje združenih več volilnih okrajev. Zorčič je spomnil, da se je DVK o tem že pogovarjal. Takšna praksa je sicer v posameznih krajih, denimo v Ljubljani, zaživela v času covidnih ukrepov, obdržala pa se je tudi ob vseh nadaljnjih volitvah in referendumskih glasovanjih, je pojasnil. "Stvar pa je vredna premisleka, ne nazadnje tudi od službe DVK-ja, ki je pred vsakokratnimi volitvami ali referendumi postavljena pred tveganje, ali bo lahko na tistem mestu organizirala glasovanje, glede na to, da so prostori v lasti javnega zavoda," je poudaril Zorčič.

Zatrdil pa je, da ima vsak volivec možnost, da se odloči za predčasno glasovanje, in da nobenemu ta zakonska možnost ni onemogočena.

Sicer pa po njegovih informacijah predčasno glasovanje za zdaj poteka nemoteno. "Upam, da tako ostane tudi do konca predčasnega glasovanja," je sklenil Zorčič.
GS: Oddajte glas, kakor želite

V Gibanju Svoboda ostro obsojajo in zavračajo poziv SDS-a. "Gre za še eno izmed številnih potez stranke SDS in njenega predsednika, s katero želijo zasejati dvom o slovenski demokraciji ter s tem na volitve, ki so praznik demokracije, prilepiti črn madež," so zapisali v sporočilu za javnost. Menijo, da je vsako dejanje, s katerim "kdor koli želi spodkopati zaupanje" volivcev v volilni proces, nedopustno. Gibanje Svoboda poziva volivce, naj oddajo glas, kakor želijo, pomembno je le, da se volitev udeležijo.
Nemec: Manipulacije Janše

Nosilec liste SD-ja za evropske volitve Matjaž Nemec verjame, da predčasno glasovanje poteka v skladu z veljavno zakonodajo in da so zagotovljeni vsi potrebni varnostni in pravni ukrepi. "Zato ostro zavračam manipulacije predsednika SDS Janeza Janše, ki poziva ljudi, da naj ne glasujejo predčasno," je zapisal v sporočilu za javnost. Ob tem izpostavlja, da sta transparentnost in poštenost volilnega procesa ključni vrednoti, ki ju Socialni demokrati dosledno zagovarjajo. "Zato pozivam vse volivce, naj se udeležijo volitev, predčasno ali na volilni dan, in s tem prispevajo k prihodnosti Evropske unije," je dodal.
Manjši zaplet na volišču v Ljubljani

Kandidatka SDS-a za evropske volitve Zala Tomašič je pred ljubljanskim voliščem volivcem, ki so prišli glasovat predčasno, delila letake stranke in pozivala, naj glasujejo zanjo, zaradi česar je po njenih navedbah posredovala tudi policija. TV Slovenija poroča, da se je volilna komisija s kandidatko pogovorila, nato pa je ta odšla, pri tem pa poudarila, da ni kršila nobenega zakona.

"Tukaj ne vidim nobene kontradiktornosti, vidim pa je veliko v tem, da je okrajna volilna komisija zdaj reagirala na delitev volilnega materiala na pločniku, čeprav ni volilnega molka (...), se je pa to dopuščalo vsem drugim doslej," je komentiral Janša.

Pozneje je služba Državne volilne komisije potrdila, da je na volišču v Ljubljani prišlo do poskusa agitacije. O tem so okrajno volilno komisijo sicer obvestili razburjeni volivci, ker sta mimoidoče po njihovih besedah "nadlegovali", so pojasnili na DVK-ju. Članica volilne komisije je osebi prosila, naj območje zapustita, a tega nista hoteli storiti, zato jima je povedala, da bo o tem obvestila policijo. Prav tako je o tem, da ne želita oditi, obvestila enega od članov DVK-ja, so dodali. Na policiji so sicer za STA navedli, da obvestila o tem niso prejeli.

Kot območje volišča za predčasno glasovanje v Ljubljani je določeno celotno območje Gospodarskega razstavišča oziroma najmanj 50 metrov od objekta, v katerem je volišče. V območje volišča se štejejo tudi pripadajoče površine za pešce v območju 10 metrov od zunanje meje Gospodarskega razstavišča.


Janša: Evropska komisija nima nikakršnih pristojnosti zahtevati kar koli od ustavnega sodišča
Tožba na Sodišču EU-ja

Predsednik SDS-a Janez Janša, evropski poslanec Milan Zver in pravnik Miha Pogačnik so predstavili tožbo, ki jo je Zver na Sodišču EU-ja vložil proti Evropski komisiji. Prepričani so, da je Vera Jourova z obiskom ustavnega sodišča kršila evropsko pravo.
G. C., M. Z.
9. maj 2024 ob 12.24
Zadnji poseg: 9. maj 2024 ob 16.27
Ljubljana - MMC RTV SLO
Shrani članek
Preberi članek
Predsednik SDS-a Janez Janša je ocenil, da je tožba zoper Evropsko komisijo zaradi netransparentnosti edina možnost, na podlagi katere se pričakuje, da bo Evropska komisija ali pa članica Evropske komisije, zadolžena za preglednost delovanja, po pozitivni sodbi evropskega sodišča končno ravnala transparentno. Foto: BoBo/Borut Živulović
Predsednik SDS-a Janez Janša je ocenil, da je tožba zoper Evropsko komisijo zaradi netransparentnosti edina možnost, na podlagi katere se pričakuje, da bo Evropska komisija ali pa članica Evropske komisije, zadolžena za preglednost delovanja, po pozitivni sodbi evropskega sodišča končno ravnala transparentno. Foto: BoBo/Borut Živulović

Evropski poslanec Milan Zver (SDS/ELS) je vložil tožbo proti Evropski komisiji zaradi nerazkritja internih dokumentov Evropske komisije o misiji podpredsednice Evropske komisije Vere Jourove v Sloveniji in "njenega nedopustnega vmešavanja v notranje zadeve Slovenije." V SDS-u namreč problematizirajo srečanje Jourove s predsednikom ustavnega sodišča Matejem Accettom med njenim obiskom v Sloveniji marca lani. Ker se je obisk zgodil le deset dni po odločitvi ustavnega sodišča, da zadrži izvajanje novele zakona o Radioteleviziji Slovenija, si v SDS-u njen obisk razlagajo kot nedopusten politični pritisk na ustavno sodišče. Problematično se jim zdi tudi, da je del dokumentacije o obisku, ki ga je po dolgotrajnih prizadevanjih uspelo pridobiti Zveru, počrnjen.
Sorodna novica
SDS: Komisarka Jourova vplivala na odločitev ustavnega sodišča. Ustavno sodišče: To ne drži.

Predsednik SDS-a Janez Janša je v uvodu novinarske konference, na kateri je bila predstavljena vložena tožba, opozoril, da je pridobivanje dokumentacije Evropske komisije trajalo dolgo. Dejal je, da se dokumentacija še vedno skriva, tisto, kar je bilo posredovano, pa po njegovih besedah "praktično stoodstotno dokazuje kršitev evropskega prava". Janša je dejal, da EU temelji na vladavini prava, kar pomeni, "da so pristojnosti institucij natančno določene in da je oblasti oziroma institucijam dovoljeno tisto, kar je izrecno predpisano ali pa kar je z zakonodajo izrecno predvideno".

Po Janševih besedah že napoved obiska kaže na kršitev delitve oblasti oz. pristojnosti. "Kajti Evropska komisija nima nikakršnih pristojnosti zahtevati kar koli od katerega koli ustavnega sodišča katere koli države članice Evropske unije; to zelo jasno izhaja iz evropskega prava," je dejal. Janša je spomnil, da je Jourova slovensko ustavno sodišče obiskala v času, ko je to presojalo ustavnost zakona o RTV-ju, in presodil, da je bil obisk "seveda namerno umeščen v čas tega presojanja". Podpredsednica Evropske komisije, komisarka Vera Jourova, je namreč, kot je dejal, že pred obiskom javno podprla zakon o RTV-ju, zato v SDS-u trdijo, da je njen obisk vplival na odločanje ustavnih sodnikov.
Pri vložitvi tožbe je pisarni evropskega poslanca Milana Zvera pomagal pravnik Miha Pogačnik. Foto: BoBo/Borut Živulović
Pri vložitvi tožbe je pisarni evropskega poslanca Milana Zvera pomagal pravnik Miha Pogačnik. Foto: BoBo/Borut Živulović
Zver: S tožbo želimo preprečiti, da bi takšne intervencije postale stalna praksa

Evropski poslanec Zver je poudaril, da je zaupanje v integriteto evropskih institucij ključnega pomena za obstoj EU-ja. "Tisti hip, ko neka institucija izgubi zaupanje, pade v krizo in lahko tudi razpade, zato se mi zdi pomembno, da razkrivamo take stranpoti, take napake, kot se je zgodila pri intervenciji Vere Jourove v slovenski politični in pravni prostor," je dejal.

Ob tem je izrazil upanje, da bo evropsko sodišče o primeru odločilo čim prej. "Zato ker je to precedenčni primer. V njem nočemo samo dokazati neke krivde ali kršitve splošnih načel iz upravnega postopka ali kršitev materialnih pravil prava Evropske unije, ampak tudi zlorabo pooblastil, ki se je v tem primeru zgodila, in pa nedopustno intervencijo enega od visokih uradnikov evropske izvršne oblasti v državi članici, in to na polju, na katerem je država članica popolnoma suverena," je pojasnil.

Dodal je, da v tožbi zahtevajo tudi to, da komisija predloži vso dokumentacijo o obisku, vključno z elektronsko komunikacijo med Evropsko komisijo in slovensko vlado ter drugimi akterji. Po njegovih besedah je že na podlagi pridobljene dokumentacije jasno, da so se zgodile kršitve, namen tožbe pa je tudi z razsodbo zagotoviti, da takšni primeri ne bi postali stalna praksa v EU-ju.

Strokovnjak za mednarodno pravo Miha Pogačnik, ki je pomagal pri vlaganju tožbe, je presodil, da je to zelo pomemben primer, ki se bo "valil kot snežna kepa". Tudi on je prepričan, da je na podlagi neodzivnosti pri zahtevi za pridobitev dokumentacije že "praktično dokazano", da je komisija kršila procesna pravila. Postopkovne kršitve je po njegovih besedah potrdila tudi evropska varuhinja človekovih pravic, ki je Zvera tudi napotila na sodno pot.

Pogačnik ob tem meni, da bi se lahko na podlagi sodnega procesa zgodili "tektonski premiki", kar zadeva razumevanje odnosa med pooblastili Evropske unije in suverenostjo držav članic.
Novinarska konferenca stranke SDS o tožbi proti Evropski komisiji
Ustavno sodišče očitke SDS-a zavrača

Podpredsednica Evropske komisije Vera Jourova je bila lani na začetku marca na dvodnevnem delovnem obisku v Sloveniji. Poleg srečanja s predsednikom ustavnega sodišča se je sešla tudi s predsednico DZ-ja Urško Klakočar Zupančič, predsednico republike Natašo Pirc Musar, ministrico za kulturo Asto Vrečko in poslanci. Med temami pogovorov so bile vladavina prava, stanje v medijih in problematika dezinformacij.

Ustavno sodišče je navedbe SDS-a o tem, da je Jourova s svojim obiskom vplivala na odločanje ustavnih sodnikov glede zakona o RTV-ju, zavrnilo že na začetku aprila. "Predsednik ustavnega sodišča Matej Accetto in evropska komisarka Vera Jourova se nista pogovarjala o zadevi RTV, kakor tudi ne o kateri koli drugi zadevi, ki je še odprta pred sodiščem. Zadeva RTV je bila omenjena zgolj in samo v tem kontekstu, torej da se o njej ne bosta pogovarjala," so sporočili z ustavnega sodišča.

Janša: Ne delamo tistega, kar je všečno, ampak to, kar je prav.
Brez udeležbe Anžeta Logarja, Eve Irgl in Dejana Kaloha

SDS je najuspešnejši politični projekt v zgodovini Slovenije, je ob 35-letnici stranke dejal njen prvak Janez Janša. Svet stranke je pred tem potrdil kandidatno listo za evropske volitve, nosilka je sedanja evropska poslanka Romana Tomc.
T. L. Š., B. R.
17. februar 2024 ob 17.24
Zadnji poseg: 17. februar 2024 ob 23.09
Ljubljana - MMC RTV SLO, STA
Shrani članek
Preberi članek
Predsednik SDS-a Janez Janša je nagovoril zbrane na slavnostni akademiji SDS-a. Foto: BoBo
Predsednik SDS-a Janez Janša je nagovoril zbrane na slavnostni akademiji SDS-a. Foto: BoBo

"V SDS-u ne delamo tistega, kar je všečno, ampak to, kar je prav, kar je ključna ločnica med dnevno politiko in državništvom," je dejal. Trenutno stanje v državi medtem terja glasno budnico, ena od teh bodo evropske volitve, meni.

Kot je na slavnostni akademiji v Mariboru poudaril Janša, je všečno delo marsikdaj nagrajeno, če delaš prav, pa ne, a le tak odnos omogoča, da stojiš in obstaneš. "SDS je stal in obstal," je poudaril.

Medtem ko je Janša kritičen do vlade in trenutnega stanja v državi, se sprašuje, kaj je treba storiti, da bo Slovenija šla v smer, za katero smo glasovali na plebiscitu. Po njegovem mnenju je prva stvar, ki jo potrebujemo, glasna budnica, ki jo bo SDS 21. marca organiziral na Kongresnem trgu v Ljubljani. "Tja vabimo vse ljudi dobre volje, ki jim je mar za prihodnost Slovenije," je dejal in dodal, da pa bo naslednja budnica 9. junija, ko bodo potekale volitve v Evropski parlament.
Aleš Hojs, Jelka Godec, Franc Breznik in Branko Grims. Foto: BoBo
Aleš Hojs, Jelka Godec, Franc Breznik in Branko Grims. Foto: BoBo

Dotaknil se je politične slike v državi in dejal, da slovenska politika ni deljena na klasično levico in desnico. Po njegovih besedah gre za "konglomerat tranzicijske levice, ki na volitvah vedno skuša zmagati na negativnem programu". "Temeljijo na klasični negativni paradigmi, ko pa dobijo večino na volitvah, pa to ni dovolj. Takrat so potrebni znanje, pogum, marljivost, povezovanje. To daje rezultate," je poudaril.

Kot pravi Janša, žal obstaja neka rdeča nit negativnega izključevalnega nastopa na volitvah, ki ima korenine 200 let nazaj v Marxovi teoriji – sovraži tistega, ki je boljši od tebe. "Na tej negativni paradigmi se v Sloveniji zadnja leta vzpostavlja levi politični pol. Ko prevzame odgovornost za vodenje države, pa se to zruši. Vsakič gre spirala nižje. To, kar imamo zdaj, bi težko poimenoval," je bil kritičen.

Na drugi strani je po njegovem mnenju demokratski pol, ki ima korenine v vrednotah slovenske osamosvojitve, ki ima izkušnje, je prepričan Janša, ki meni, da je SDS edina resna praktična alternativa stanju, ki ga imamo v Sloveniji in s katerim po njegovih besedah 70 odstotkov ljudi ni zadovoljnih.

Zbrane je nagovoril tudi predsednik mariborskega odbora stranke Franc Kangler, ki je ocenil, da Slovenija stopa v pomembno, občutljivo obdobje, "družina SDS" pa je nanj pripravljena in lahko Slovenijo pripelje tja, kamor spada.
Za nosilko liste potrdili Romano Tomc
Romana Tomc. Foto: BoBo
Romana Tomc. Foto: BoBo

Svet SDS-a je za nosilko liste potrdil sedanjo evroposlanko Romano Tomc, nato sledijo evropski poslanec Milan Zver, podpredsednik SDS-a Aleš Hojs, poslanca Franc Breznik in Branko Grims, nekdanji mariborski župan in sedanji predsednik mariborskega odbora SDS-a Franc Kangler, nekdanja državna sekretarka na ministrstvu za zdravje Alenka Forte, članica podmladka SDS-a Karin Planinšek ter mednarodna sekretarka Slovenske demokratske mladine Zala Tomašič.

"Ta kandidatna lista je izjemno močna, s prekaljenimi kandidati in seveda tudi s takimi, ki nosijo s sabo novo, mlado energijo. Zato si štejem res v veliko čast, da sem lahko nosilka," je po seji sveta dejala Romana Tomc.

V SDS-u tudi pred tokratnimi evropskimi volitvami stavijo na zmago. Po besedah Tomc se bodo borili po najboljših močeh, a si ne bodo "nalagali bremena", da bi napovedovali število osvojenih poslanskih mandatov. "Verjamem pa, da bomo zmagovita lista vsekakor v slovenskem prostoru. Hkrati pa je zelo pomembno, da takšne zmagovite izide dosežejo tudi naši kolegi po drugih evropskih državah, kajti skrajni čas je, da se Evropa počasi obrne v desno," je prepričana.

Med temami, ki bodo zaznamovale kampanjo, bodo po njenem mnenju tiste, ki skrbijo vse Evropejce in se prav tako pokrivajo s skrbmi Slovencev.

Izpostavila je varnost, saj mir po njenih besedah ni več samoumeven. Tomc je prepričana tudi, da se bo treba pogovoriti o nadaljevanju zelenega prehoda, ki po njenih besedah kaže že nekaj negativnih učinkov, ki jih bo treba v prihodnje tudi popraviti. Poudarila pa je tudi skrb za evropskega kmeta in upravljanje nezakonitih migracij.

Kandidati stranke so se danes predstavili tudi na slavnostni akademiji.

Sedanji evropski poslanec Milan Zver je ob tem opozoril, da imajo evropski poslanci za svoje delo na voljo dve poti. Prva je lažja, enostavnejša, druga pa bolj strma, trnova in vključuje odpiranje perečih tematik, kar ni vedno nujno izpostavljeno v javnosti. A je prepričan, da bodo vsi kandidati SDS-a v primeru izvolitve izbrali drugo, težjo pot.

Tudi preostali kandidati so v današnjih izjavah izrazili prepričanje v močno listo, ki je po njihovi oceni, kot je med drugim dejal poslanec Franc Breznik, prava kombinacija mladostne energije in političnih izkušenj, tudi iz tujine.

Podpredsednik SDS-a Aleš Hojs pa se nadeja, da se bo v Evropskem parlamentu po volitvah vzpostavila koalicija, ki ne bo "koalicija prestiža ali koalicija nabiralcev evra, ampak bo to koalicija, ki bo Evropo popeljala v smer, kjer bodo vsi ljudje v Evropi živeli bolje".
Brez udeležbe treh poslancev
Urška Bačovnik Janša, Janez Janša, Romana Tomc. Foto: BoBo
Urška Bačovnik Janša, Janez Janša, Romana Tomc. Foto: BoBo

Slavnostne akademije SDS-a se niso udeležili poslanci Anže Logar, Eva Irgl in Dejan Kaloh, ki niso podpisali izjave zvestobe stranki.

Romana Tomc je glede dogajanja v stranki dejala: "Temu v naši stranki rečemo demokracija, vsak ima pravico, da se odloči, kakor ve in misli, da je za njega najbolje." Po njenih besedah stranka nikogar v nič ne sili, kar bi lahko povzeli s pregovorom: "Čisti računi, dobri prijatelji". "Nadejamo se sodelovanja tudi vnaprej, ampak prav je, da se stvari postavijo tudi na svoje mesto," je še ocenila.

Podpredsednik SDS-a Aleš Hojs je poudaril, da so trije poslanski glasovi bistveno manj odločilni za stranko v opoziciji kot v koaliciji. O tem, ali gre med Janšo in Logarjem za dogovorjen manever, pa je dejal, da bi si potem oba "protagonista zaslužila oskarja".

Poslanca Franc Breznik in Alenka Helbl sta zatrdila, da poslanska skupina SDS-a ostaja trdna. "Dopuščamo demokratičen prehod, jaz sem vsa leta dobro sodeloval s kolegom Logarjem in kolegico Irgl, kakšna bo njuna odločitev, ne vem," je še dejal Breznik. "To je edina prava pot, torej dogovor, če so poti različne, če se razidemo, to ni nič narobe," pa je dejala Helbl. Kot je še dodala, pa je pričakovala, da bo Logar nabran politični kapital po predsedniških volitvah leta 2022 hitreje unovčil.
35. obletnica SDS-a

Začetki SDS-a segajo v leto 1989, ko je bila ustanovljena Socialdemokratska zveza Slovenije (SDZS), ki se je leta 1990 preimenovala v Socialdemokratsko stranko Slovenije (SDSS), ta pa leta 2003 v Slovensko demokratsko stranko (SDS). Stranko od leta 1992 vodi aktualni predsednik Janša.

Največji uspeh je SDS dosegel leta 2004, ko je z 29,08 odstotka glasov zmagal na volitvah in prevzel vodenje vlade. Na čelo vlade se je zatem zavihtel še dvakrat. Danes je s 27 poslanci druga največja parlamentarna stranka, ima pa tudi dva evropska poslanca.

"SDS se postopoma pripravlja na obdobje po Janši"
Da ne bo več kandidiral za predsednika SDS-a? Ta možnost vedno obstaja, odgovarja Janša.

"To je seveda ena od možnosti na kongresu stranke SDS čez dve leti, tako kot je bila na vseh dosedanjih kongresih," se je Janez Janša na Twitterju odzval na navedbe, da naj za predsednika stranke na prihodnjem kongresu ne bi več kandidiral.
Larisa Daugul
22. junij 2023 ob 12.21
Zadnji poseg: 22. junij 2023 ob 12.54
MMC RTV SLO
Shrani članek
Preberi članek
Janez Janša. Foto: BoBo
Janez Janša. Foto: BoBo

Predsednik SDS-a Janez Janša naj bi po poročanju portala N1 lani novembra na seji poslanske skupine stranke napovedal, da na kongresu leta 2025 ne bo več kandidiral.

Seja poslanske skupine, ki naj bi potekala na Destrniku, se je odvijala le dva dni po porazu na treh referendumih, ki so bili razpisani na pobudo SDS-a in dobra dva tedna po drugem krogu predsedniških volitev, na katerih je sicer poraženi SDS-ov poslanec Anže Logar prejel več kot 400.000 glasov.

Janša naj bi ob napovedi, da sam ne misli več kandidirati za predsednika stranke, pozval Logarja, naj se odloči, ali je pripravljen prevzeti vodenje stranke.
SDS se resno ukvarja z vprašanjem, kako znova prevzeti oblast

Informacija portala N1 je na dan prišla pol leta pozneje. Različne kalkulacije in poglede v prihodnost stranke SDS je zato treba brati v znamenju preteklega supervolilnega leta, meni Marinko Banjac iz ljubljanske fakultete za družbene vede. Lani se je namreč največja opozicijska stranka spopadla z dejstvom, da bo s svojim načinom političnega delovanja težko pridobila toliko dodatnih volivcev, da bi na naslednjih državnozborskih volitvah dosegla prepričljivo zmago, je Banjac dejal za MMC.

Gre torej za vprašanje, kako naj stranka deluje v prihodnje, če želi znova prevzeti oblast. "Z radikalnim besednjakom, ohranjanjem političnih delitev v slovenski družbi, demoniziranjem levega političnega pola itd. v SDS ohranjajo stalen bazen volivcev, ki se v tej retoriki prepoznajo in jo goreče podpirajo, kakor tudi nosilca te retorike, Janeza Janšo. Je pa s politološkega vidika treba prepoznati, da se stranka sooča z veliko odbojnostjo, kar je problem, ki se ga zavedajo." Zato so poskusi iskanja desnosredinske poti del te zgodbe, meni Banjac.
"SDS se postopoma pripravlja na obdobje po Janši"

Logar bi s svojo povezovalno retoriko stranki lahko prinesel nekaj volivcev, lahko pa bi nekaj volivcev stranka na ta račun tudi izgubila. "Hkrati bi stranka z Logarjem na čelu še vedno lahko ohranila bolj "radikalno krilo", ki bi nase vezalo tiste, ki se prepoznajo v radikalnejši desni retoriki. Skratka, SDS se postopoma pripravlja na tranzicijo na obdobje "po Janši", pri čemer se zavedajo, da je ravno predsednik SDS-a figura, ključna, vsaj v tem trenutku, za strankino biti ali ne biti. Ravno zato si odpirajo toliko opcij, med katerimi morajo izbrati, da bo tranzicija zanje čim manj boleča." Politične kalkulacije niso nikoli preproste, dodaja Banjac.
Platforma sodelovanja bi lahko s povezovalnim kapitalom tudi prevzela SDS

Medtem je Janšev potencialni naslednik na čelu SDS-a Anže Logar ustanovil društvo Platforma sodelovanja. Izmed vidnejših članov SDS-a sta se društvu pridružili poslanka Eva Irgl in nekdanja evropska poslanka Romana Jordan, ki je nato iz SDS-a izstopila. Logarju so se pridružili tudi obrazi iz drugih političnih polov. Platforma sodelovanja naj bi delovala kot podlaga za novo desnosredinsko stranko. A Banjac o tem ni popolnoma prepričan. "Če Janša dejansko ne bo kandidiral za predsednika stranke, potem je Logar daleč najboljša izbira, saj si je nabral kar nekaj političnega kapitala. Ustanavljanje Platforme se morda zdi v tej luči nesmiselno, vendar drži ravno obratno. Platforma lahko ponudi dve izhodišči za SDS. Logar lahko na podlagi Platforme ustanovi novo stranko, ki bo delovala bolj sredinsko ter povezovalno, obenem pa še vedno stala trdno ob boku SDS-u. Druga pot, ki jo ponuja Platforma, pa je, da kot neki okvir ponuja kontinuirano pojavljanje Logarja v javnosti ter slednjemu krepi pahorjansko avro nosilca preseganja političnih razkolov v slovenski družbi, naposled pa s tem kapitalom prevzame SDS in išče zmago na naslednjih državnozborskih volitvah."

Logarjevo pojavljanje in diskurz, ki ga uporablja, tako po mnenju Marinka Banjaca nista naključje, temveč imata pomembno politično funkcijo, ki predstavlja potencialne usmeritve celotne stranke SDS.

Svet SDS-a spremenil statut stranke, a Logar, Irgl in Kaloh ostajajo člani stranke
Trije poslanci niso podpisali zaveze, da bodo stranki ostali zvesti do konca mandata

Svet SDS-a je spremenil statut stranke tako, da lahko s seznama članov črta vsakogar, ki zavrne podpis zaveze, da bo v okviru poslanske oziroma svetniške skupine deloval do konca mandata. A določba velja za naprej in ne za nazaj.
A. P. J.
15. junij 2024 ob 17.04
Zadnji poseg: 15. junij 2024 ob 23.22
Šentvid pri Stični - MMC RTV SLO, STA, Televizija Slovenija
Shrani članek
Preberi članek
Anže Logar in Eva Irgl. Foto: BoBo
Anže Logar in Eva Irgl. Foto: BoBo

Predsednik sveta SDS-a Zvonko Černač je za Televizijo Slovenija pojasnil: "Na podlagi teh določb lahko pride do črtanja članstva ali do spremembe statusa iz aktivnega člana v t. i. simpatizerja oziroma podpornika. Ta določba se za poslance Anžeta Logarja, Evo Irgl in Dejana Kaloha ne uporablja. Ta določba ne velja za nazaj, ta določba velja za naprej."

Na vprašanje N1, ali bodo omenjenim trem poslancem zdaj dali v podpis novo izjavo, je Černač dejal: “Tega ne morem komentirati, statut pač velja za naprej."
Izjavo podpisalo 24 izmed 27 poslancev

Izvršilni odbor SDS-a je 6. februarja zaradi vprašanj, ki jih je na vodstvo stranke naslavljalo članstvo, poslanski skupini predlagal, da vsi poslanci SDS-a v sedmih dneh podpišejo izjavo oziroma zavezo o zvestobi stranki SDS. Z njo bi se zavezali, da bodo do konca trenutnega sklica državnega zbora delovali kot člani SDS-a in člani strankine poslanske skupine.
Anže Logar in Janez Janša. Foto: MMC RTV SLO/BoBo
Anže Logar in Janez Janša. Foto: MMC RTV SLO/BoBo

Tak predlog so podali po tistem, ko je izvršilni odbor ob napetostih med stranko in Anžetom Logarjem zaradi njegovega političnega delovanja in udejstvovanja v Platformi sodelovanja konec lanskega leta ocenil, da ni več dvoma, da Logar ustanavlja svojo stranko. Predsednik SDS-a Janez Janša je zatem v glasilu stranke tudi javno poudaril dogovor poslanske skupine, naj Logar do konca leta "razčisti in uredi statusne zadeve".

Izjavo, v kateri so se zavezali, da bodo do konca mandata tako v DZ-ju kot zunaj njega delovali kot člani SDS-a in člani strankine poslanske skupine, je podpisalo 24 od 27 poslancev stranke. Nista pa je podpisala Anže Logar in Eva Irgl, ki sta med soustanovitelji Platforme sodelovanja. Prav tako je ni podpisal Dejan Kaloh. Vsi trije so bili zatem izključeni iz vseh delovnih teles DZ-ja.
Do zdaj dva razloga za črtanje iz članstva

Po statutu, ki je veljal do današnje seje sveta stranke, je bil posameznik lahko črtan iz članstva, če je kandidiral na konkurenčni listi kandidatov ali če se po izvolitvi na funkcijo poslanca ali svetnika ni vključil v poslansko oziroma v svetniško skupino SDS-a ali je iz nje izstopil.
Svet SDS-a spremenil statut stranke
Černač: Možnost predčasnih volitev največja v zadnjih dveh letih

Iz stranke so sporočili, da je svet na seji sprejel tudi oceno o volitvah v Evropski parlament.

Černač je dejal, da je stranka dosegla prepričljiv zmagoviti izid tako v številu dobljenih glasov kot v številu osvojenih mandatov in je sama osvojila več poslanskih mandatov kot vse tri stranke vladajoče koalicije skupaj. Poleg tega je SDS prvič v svoji zgodovini "dosegel izid prek 30 odstotkov, glede na delež osvojenih mandatov pa je SDS dosegel enega najboljših izidov med vsemi listami in strankami, ki so v državah članicah EU-ja sodelovale na volitvah, ter prispeval štiripetinski delež k najboljšemu posamičnemu nacionalnemu izidu v politični skupini EPP-ja".

Kot je še poudaril predsednik Sveta SDS-a, je Slovenska demokratska stranka pravočasno oblikovala močno kandidatno listo in prva predstavila volilni manifest s pogledi stranke na prihodnost EU-ja. SDS je med volilno kampanjo vztrajal pri vsebinski razpravi o prihodnosti EU-ja, zaradi težnje vladne koalicije in njenega medijskega monopola, da namesto o prihodnosti Slovenije v EU-ju vsili razpravo o marihuani, evtanaziji in Palestini, pa je bil prisiljen voditi predvolilni spopad tudi na bojišču, ki so mu ga vsilili drugi.

Svet SDS-a tudi predvideva, da bo "katastrofalen poraz strank vladajoče koalicije zelo verjetno vplival na dogajanje v drugem polčasu mandata. Na eni strani bo to verjetno vplivalo na dolžino tega mandata, na drugi strani pa Svet SDS ocenjuje, da bo to še povečalo nesposobnost vladajoče koalicije za reševanje odprtih vprašanj". Kot je ocenil Zvone Černač, je možnost predčasnih volitev večja, kot je bila kdaj koli v zadnjih dveh letih.

Janša: Večino problemov, ki jih ima ta vlada, si je skuhala sama
Pogovor s predsednikom SDS-a v Odmevih

Tako drastičnega padca podpore vladi še ni bilo, zato je kljub udobni večini v državnem zboru na tnalu vprašanje njene legitimnosti, je v Odmevih dejal predsednik SDS-a Janez Janša.
Al. Ma.
21. marec 2024 ob 23.13
Ljubljana - MMC RTV SLO, Televizija Slovenija
Shrani članek
Preberi članek
Foto: TV Slovenija/posnetek zaslona
Foto: TV Slovenija/posnetek zaslona

Na Kongresnem trgu v Ljubljani je potekal shod v organizaciji SDS-a. Številni so z različnih koncev Slovenije prišli z vlakom ali avtobusi. Zbrani so poudarjali, da imajo dovolj premierja Roberta Goloba in njegove vlade, ki jo pozivajo k odhodu. Glavni govornik je bil predsednik SDS-a Janez Janša, ki je med drugim dejal, da imamo "vladavino nesposobnih". Nekaj več pojasnil je podal v večernih Odmevih v pogovoru s Tanjo Starič.
Sorodna novica
Protestniki Golobovo vlado pozivali k odhodu. Janša: Čas je za predčasne volitve.

Lahko bi rekli, da je bilo glavno sporočilo današnjega shoda, da vlada nima več legitimnosti, naj odstopi in da je čas za predčasne volitve. Dejstvo pa je tudi, da ima vlada udobno večino v parlamentu in da parlament določa vlado. Zakaj potem ta poziv?
Eno je legitimnost, drugo je večina. Ta vlada dejansko ima sanjsko večino v državnem zboru. Lahko bi naredili številne dobre stvari, v bistvu pa so to večino uporabili najprej za to, da so razrušili veliko dobrih stvari, ki so bile narejene v preteklosti. Ničesar od tega, kar so prej obljubljali, s to gromozansko večino niso storili, niso sprejeli. Danes je krepka večina, 70 odstotkov ljudi v Sloveniji, nezadovoljna s to vlado. Tako da tukaj je vprašanje legitimnosti.
Sorodna novica
Pod peticijo proti azilnemu domu v Središču ob Dravi že 3500 podpisov

Tudi prejšnjim vladam je podpora padla po zelo kratkem času, konec koncev tudi vaši.
Tako, kot je padla podpora tej vladi, ki, kot ste sami rekli, ima udobno večino v državnem zboru, res lahko dela ... Mi smo bili manjšinska vlada z 38 glasovi večino časa. Tako drastičnega padca podpore v Sloveniji še ni bilo. Ob tem, da tudi zunanje okolje ni krizno, nič takega ne grozi. Večino problemov, ki jih ima ta vlada, si je skuhala sama, bodisi z ukrepanjem bodisi z neukrepanjem.
Sorodna novica
Vrh v Granadi: EU se bo širil z novimi članicami, a bo sprejemanje temeljilo na njihovih "dosežkih"

Ukrepanje pa je šlo v napačno smer, recimo nezakonite migracije, ki zdaj najbolj razburjajo ljudi v določenem delu Slovenije. Ta problem si je vlada sama nakopala, ker je predsednik vlade rekel, da je problem nezakonitih migracij mogoče rešiti tako, da jih narediš zakonite, se pravi, da ni nobene razlike, ali prideš na mejo s potnim listom ali brez njega. Jasno je, da danes azilni domovi pokajo po šivih in ta vlada hoče ta problem razporediti po celotni Sloveniji. Ljudje se temu upirajo.

Migracije so povsod po Evropi in glede na dogajanje v Izraelu lahko računamo, da bo tega še zelo veliko.
Mislim, da v tem trenutku v Evropski uniji ni države, v kateri bi vlada sama neposredno vabila nezakonite migrante. To se dogaja samo v Sloveniji.
Sorodna novica
Zakonodajni predlog, ki bi sodnike razbremenil volilnih opravil, končal svojo pot

Poslušali smo vaš govor. Med drugim ste govorili, da imate vrsto zahtev v povezavi z izvedbo volitev. Volišča naj se odprejo, naj se preveri, kako se preverjajo rezultati, izidi volitev, štetje glasovnic. Zakaj? Ali dvomite o izidih, o legalnosti, legitimnosti volitev?
Ne dvomimo. Dvomimo o ukrepih, ki so jih predvsem okrajne volilne komisije, ki jih povsod vodijo sodniki – to je bila tudi zdaj debata v državnem zboru –, izvajale v zadnjih desetih oziroma 12 letih. Šlo je za drastično ukinjanje volišč v podeželskih volilnih okrajih, predvsem v tistih okrajih, kjer je naša stranka zelo močna, kar pomeni, da dosežemo visok odstotek, vendar je število glasov manjše, ker je udeležba nizka. Najbolj drastičen primer je okraj Šmarje pri Jelšah, kjer so ukinili 26 volišč. Zdaj si vi predstavljajte človeka, ki je prej volil v gasilskem domu v svoji vasi, potem pa pridejo naslednje volitve in tega volišča ni več tam. Poleg tega, da se mora zdaj mogoče peljati deset kilometrov stran do naslednjega volišča, ker volišča niso za vsakim vogalom tako kot v Ljubljani, je državljan upravičeno užaljen: zakaj v Ljubljani lahko volite na vsakem vogalu, v Slovenskih goricah pa ni mogoče voliti v domačem gasilskem domu?

Boste vztrajali, da se na evropskih volitvah to izvede?
Vztrajali bomo, da se ukinjena volišča vrnejo. Izgovor, češ da so to naredili zaradi tega, ker niso bila nikjer volišča dostopna za invalide, je prazen. Komisija lahko gre, če so stopnice, pač pred stavbo in invalidi volijo. Lahko jih obišče na domu. Zdaj pa so zato, ker so rekli, da volišče ni dostopno za tri invalide, ukinili volišča za vse. Ko to seštejemo, gre za stotine volišč po celotni državi, predvsem na podeželju.
Sorodna novica
Šest poslanskih mandatov je bilo določenih napačno, ugotavlja DVK

Poleg tega smo videli, kaj se je dogajalo po zadnjih volitvah, ko je računalnik izračunal napačne mandate napačnim poslancem. Potem se je to prekinilo, se pravi, zahtevamo tudi revizijo računalniškega programa, ki računa mandate in izide volitev, ter zahtevamo – ne prvič, samo tokrat bomo vztrajali do konca –, da se glasovnice na predčasnih volitvah štejejo vsak dan posebej, da se napiše zapisnik. Ni treba, da se objavi. Ker zdaj so te glasovnice dneve in noči pod dvomljivim varovanjem do sedmih zvečer v nedeljo. Na predčasnih volitvah pa zdaj voli več kot 100 tisoč ljudi.
Sorodna novica
Anže Logar o ustanovitvi stranke: V tem času ne vidim nobene potrebe po tem

Danes na shodu ni bilo Anžeta Logarja, mislim, da ni bilo tudi Eve Irgl, ni bilo recimo članov Nove Slovenije. Zakaj ne, jih niste povabili?
Ne, mi smo vabili vse ljudi dobre volje. Kar se tiče gospoda Logarja, on dela svojo stranko. Tudi javno je povedal, da v državnem zboru zastopa interese Platforme sodelovanja, ne stranke, na listi katere je bil izvoljen, zato je pač na neki način logično, da ni bil tukaj. Kar se tiče Nove Slovenije, so imeli svoj dogodek ...
Sorodna novica
Tonin: Spremljamo klavrni propad četrtega projekta tako imenovanih novih obrazov

... nenavaden čas je bil, hkrati ste imeli dogodka?
Na trgu sem srečal nekaj ljudi, ki so bili prej na njihovem dogodku, tako da se to ni čisto pokrivalo. Dejstvo pa je, da kakor koli so to obračali, zahtevali so isto: predčasne volitve.

Vedno pravite, da nikogar ne boste izključevali iz stranke, naj tisti, ki želijo, gredo sami. Pravite, da delajo stranko. Niso več člani komisij, ne hodijo na sestanke poslanske skupine, presesti se bodo morali v zadnjo vrsto. Kaj to pomeni? Ali to pomeni izključitev?
Kar se tiče zadnje vrste, v zadnji vrsti, tam, kjer je prostor za našo poslansko skupino, že zdaj sedi pet ali šest naših poslancev. To ni oslovska klop. To je eno. Res pa je, da tisti, ki je rekel, da ne bo zastopal programa stranke, s katerim je bil izvoljen, ampak nekaj drugega, verjetno ne bo sedel v prvi vrsti, kjer je vodja poslanske skupine, pa mogoče še nekateri predsedniki odborov. Kar pa ne pomeni, da mi kogar koli izključujemo in da če bo iz tega nastala stranka, zavračamo sodelovanje s to stranko.
Sorodna novica
SDS predlaga referenduma o zaupanju v vlado Roberta Goloba in nastanitvah nezakonitih migrantov
Sorodna novica
Kaučič o referendumu o vladi: Takšen referendum ni mogoč

Zdaj imamo celo vrsto referendumskih pobud. Dve je dala tudi vaša stranka. Za eno profesor Kaučič pravi, da ni v skladu z zakonom. Referendum naj bi bil o zaupanju v vlado Roberta Goloba. To so v bistvu volitve, ne referendum. Boste vztrajali pri tej pobudi?
Seveda bomo vztrajali. To je samo naš predlog, ki ga mora potrditi še državni zbor. Se pa na moje veliko začudenje o tem zelo veliko razpravlja.
Sorodna novica
Predlog zakona o možnosti evtanazije poslanci zavrnili. Svoboda predlaga posvetovalni referendum.

Razpravlja se o vseh pobudah.
To je napadeno, češ da to ni primerna stvar, ker to ni stvar državnega zbora, češ da predsednica razpiše volitve. Seveda je predčasno končanje mandata stvar državnega zbora. Državni zbor odloča o konstruktivni nezaupnici, državni zbor odloča o nezaupnici vladi. Če je izglasovana, državni zbor na koncu tudi odloča, ali bo imenoval novo vlado ali se bo šlo na predčasne volitve. Se pravi, to je stvar državnega zbora, zato se tukaj trese napačen grm. Pravi zajec je pa v grmu, ki govori o tem, da se bo ljudi vprašalo, ali naj se z zakonom uredi pomoč pri samomoru oziroma evtanazija. Mi pa imamo v 17. členu ustave ...

... to pa je drug predlog, ki ga predlaga Gibanje Svoboda.
Nobenega pravnika niste povabili, da bi ga vprašali, ali je to v skladu z ustavo ...

... gospoda Kaučiča smo vprašali tudi to.
No, ampak poglejte, kaj piše v 17. členu. Človekovo življenje je nedotakljivo. Dokler v slovenski ustavi piše, da je človekovo življenje nedotakljivo, potem vi z zakonom ne morete določiti ne smrtne kazni, ne pomoči pri samomoru ali evtanazije, ne česar koli drugega. V prejšnjem členu tudi piše, da človekove pravice iz 17. člena ni možno omejiti niti v času vojne ali izrednih razmer.

Vse te pobude bo presojalo tudi ustavno sodišče, tako da če je referendum protiustaven, ga zagotovo ne bo.
Ne vem, ali bo ustavno sodišče presojalo posvetovalne referendume. Mislim, da jih do zdaj še ni.
Sorodna novica
Letos kar štirje posvetovalni referendumi?
Sorodna novica
Posvetovalni referendum o JEK-u 2 predvidoma novembra. Golob: Strateški projekt države.

Zakonodajno-pravna služba, potem bomo videli, skratka ni ...
... zakonodajno-pravna služba daje mnenje in ta vlada je sprejela že na desetine zakonov, za katere je zakonodajno-pravna služba rekla, da niso v redu. Še to bi rekel, ker tudi to ni bilo povedano doslej, čeprav ste o tem veliko razpravljali. Mi smo predlagali posvetovalni referendum o izgradnji drugega bloka nuklearne elektrarne. Potem je predsednik vlade sklical posvetovanje parlamentarnih strank. Tam so bile vladne stranke proti temu, da je ta referendum hkrati z evropskimi volitvami. Mi smo sprejeli njihove argumente in smo svoj predlog umaknili. Takoj ko smo ga mi umaknili, so oni prišli z vrsto svojih predlogov za posvetovalne referendume, ki pa naj bi bili za čuda hkrati z evropskimi volitvami. Tukaj nas hoče nekdo potegniti za nos in to na nepošten način.

Ali to pomeni, da je tudi referendum o jedrski elektrarni z vaše strani zdaj lahko sporen, čeprav ste podpisni?
Mi zaradi tega, ker drugi ravnajo nenačelno, ne skočimo na isti vlak, pa še mi enako ravnamo. Vložili smo ustrezno pobudo, da so referendumi enkrat na leto, da je to referendumski dan in kar se do takrat nabere, se takrat izvede.
Sorodna novica
DS za preiskovalno komisijo glede Gen-I-ja in Star Solarja. Gen-I: Nezakonito, neustavno.

Ali je državni svet obvod? Vaši svetniki so predlagali ustanovitev preiskovalne komisije o ravnanju gospoda Goloba. Vemo, da niste dobili podpore Nove Slovenije v državnem zboru. Zdaj naj bi dobili takšno preiskovalno komisijo. Obstajajo veliki dvomi, tudi pravni, glede tega. Je državni svet obvod, da dosežete preiskavo zoper Goloba?
Čisto na kratko najprej o državnem svetu. Ne, v državnem svetu niso zastopniki strank, so zastopniki različnih interesov. Je pa res, da je med zastopniki lokalnih interesov, mislim, da devet članov Slovenske demokratske stranke. Ampak ta predlog je dobil 19 glasov podpore, 15 jih je bilo proti. To ni bil neki tesen izid, zato naj se to vprašanje ne politizira prek meje. Vprašanje je politično, absolutno je preiskovalna komisija v državnem zboru tudi politični organ in državni zbor naj se loti svoje ustavne dolžnosti. To komisijo mora ustanoviti.
Sorodna novica
Ustavno sodišče pritrdilo Mojci Šetinc Pašek, ki od Janeza Janše zaradi tvita zahteva odškodnino

Ustavno sodišče je danes odločilo, da je razveljavilo sodbo vrhovnega sodišča. Gre za znameniti tvit za dve novinarki Televizije Slovenija. Ustavno sodišče ugotavlja, da gre za poskus diskreditacije, razžalitve in tako naprej. Ali zdaj že lahko rečete, da je bila izjava nesprejemljiva?
Za to izjavo sem že rekel, da je ne bi še enkrat izrekel, čeprav je bila to izjava, s katero sem odgovarjal na marsikaj, kar je bilo še bistveno bolj nesprejemljivo. Od tega ustavnega sodišča tudi nisem pričakoval drugačne odločitve. Vidim pa, da ustavni sodniki imajo čas, da odločajo o enem tvitu, ne odločajo pa recimo o zakonu o RTV-ju, za katerega so rekli, da ga bodo prednostno obravnavali.

Janša: Unija je izpolnila mnoga pričakovanja Slovencev, a hkrati na številnih področjih skrenila
Vložitev kandidatne liste SDS-a

SDS ocenjuje, da bodo evropske volitve boj za Evropsko unijo, v kakršno je Slovenija vstopila pred 20 leti. "SDS z močno listo kandidatk in kandidatov prispeva svoje najboljše moči v tem boju za Evropo," je dejal predsednik SDS-a Janez Janša.
G. C.
7. maj 2024 ob 13.16
Zadnji poseg: 7. maj 2024 ob 13.24
Ljubljana - MMC RTV SLO, STA
Shrani članek
Foto: BoBo/Žiga Živulović ml.
Foto: BoBo/Žiga Živulović ml.

"Smo stranka sodelovanja, in ne stranka izključevanja in takšen bo tudi naš boj za boljšo Evropo," je ob vložitvi liste obljubila evropska poslanka in nosilka liste Romana Tomc (EPP/SDS).

Za njo se bodo na listi zvrstili evropski poslanec Milan Zver (EPP/SDS), podpredsednik SDS-a Aleš Hojs, poslanca SDS-a Franc Breznik in Branko Grims, nekdanji mariborski župan Franc Kangler, nekdanja državna sekretarka na ministrstvu za zdravje Alenka Forte ter članici strankinega podmladka Karin Planinšek in Zala Tomašič.

"Na listi smo kandidati, ki se bomo borili za svobodno Evropo enakih možnosti, za Evropo enakih meril in za močno Evropo, ki bo služila ljudem. Na prvo mesto bomo postavljali sodelovanje in se povezovali z vsemi tistimi proevropskimi silami, ki želijo dobro in uspešno prihodnost Evropski uniji," je dejala Tomc.

SDS sicer stavi na zmago tudi na tokratnih evropskih volitvah, po Janševih besedah pa bo dober rezultat za stranko izboljšanje rezultata izpred petih let. Takrat je skupna lista SDS-a in SLS-a osvojila tri poslanske mandate.

Predsednik SDS-a je sicer še ocenil, da je ob sočasnem izteku aktualnega mandata Evropskega parlamenta in 20. obletnici vstopa Slovenije v EU primeren čas za refleksijo. Sam meni, da je Unija izpolnila mnoga pričakovanja Slovencev, a hkrati na številnih področjih skrenila. Zato bo po njegovih besedah boj na junijskih evropskih volitvah, boj za uravnavanje poti EU-ja v smer, v katero je bil uravnan pred 20 leti. Med ključnimi točkami je poudaril visoko stopnjo varovanja človekovih pravic, suverenost držav članic ter skupni širši okvir varnosti, blaginje, demokracije in zaščite evropskega načina življenja.

Ob vprašanju nadaljnje poti SDS-a v EPP-ju pa je poudaril, da večine v prihodnji sestavi Evropskega parlamenta brez EPP-ja ne bo, ponovitev večine v podobni sestavi, kot je sedanja, ne pride v poštev.

"Večinsko stališče je, da je potrebna bolj uravnotežena koalicija, v vsakem primeru vsaj še en partner z desne strani političnega pola," je dodal in zatrdil, da se bo za to zavzemala tudi stranka SDS.

Ključni dilemi pri iskanju prihodnje večine bosta po njegovem mnenju zeleni prehod in obvladovanje migracij, pri čemer mora biti ključna beseda preudarnost.

Janša kritičen do Logarja, ki bi s stranko po anketah SDS-u pobral tretjino volivcev
Logar: V politiki je dobro znati oceniti, kdaj je prišel pravi čas, da krmilo predaš naprej

Janez Janša je na petkovi seji sveta SDS-a zelo kritično razpravljal tako o Anžetu Logarju kot njegovi Platformi sodelovanja, najbolj mu zameri, da se glede svojega gibanja ni posvetoval z vodstvom stranke.
Boštjan Veselič, Televizija Slovenija
27. november 2023 ob 20.57
Zadnji poseg: 27. november 2023 ob 21.08
Ljubljana - MMC RTV SLO, Televizija Slovenija
Shrani članek
Preberi članek
Anže Logar in Janez Janša. Foto: BoBo
Anže Logar in Janez Janša. Foto: BoBo

Anže Logar ni sam odstopil z mesta predsednika sveta SDS-a, ampak ga je k temu pozval prvak SDS-a Janez Janša, je razkrila revija Reporter. Logar Janši odgovarja, da je odstopil, ker je napočil čas, da prevzame odgovornost.

Predsednik SDS-a Janša, ki je na svetu stranke v skoraj dveurnem nastopu analiziral dejanja Logarja, je dejal: "Logar je prek aktivnosti v zadnjem letu nadaljeval politiko delnega distanciranja od SDS-a s predsedniške kampanje. Brez posvetovanja oziroma usklajevanja timinga s SDS-om je ustanovil formalno obliko (društvo) Platforma sodelovanja, v kateri je politično mešana struktura. Logar ni z nobeno potezo nakazal interesa za krepitev SDS-a. Niti enega novega člana (kljub obvezi vseh poslancev), izstop dveh članic, ko je nastal PS, podpora spremembi ustave v nasprotju s stališčem SDS-a."

Logar pa je predsedniku SDS-a odgovoril: "Grem … Drži. Odstopil sem. Pravijo, da moraš kot posameznik znati oceniti, kdaj je čas za prevzem odgovornosti. V politiki pa je dobro znati tudi oceniti, kdaj je prišel pravi čas, da krmilo predaš naprej. V imenu nove svežine, napredka, spremembe smeri ali preprosto zaradi notranjega občutka ... Od danes naprej sem član brez funkcije v hierarhiji stranke. Sem pa tudi poslanec, ki ostaja v poslanski skupini SDS-a. Kot aktiven politik z željo po vsebinskem prispevku k razvoju Slovenije."
Logar bi pobral tretjino volivcev SDS-a

Anže Logar in Janez Janša seje sveta SDS-a in njunega odnosa danes nista želela komentirati. Na petkovi seji sveta je Janez Janša dejal tudi, da bi Platforma sodelovanja morala zajemati predvsem neopredeljene volivce in tiste, ki volijo levosredinske stranke. A raziskava agencije Parsifal kaže, da bi Logarjeva stranka zajela tudi volivce SDS-a. In to kar tretjino volivcev.
