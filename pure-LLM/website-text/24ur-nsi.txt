Tonin zadovoljen z rezultatom: 'Ko te poskušajo odpisati, se moraš dati stehtati'

Ljubljana, 09. 06. 2024 23.27 | Posodobljeno pred 24 dnevi
PREDVIDEN ČAS BRANJA: 2 min
Avtor
Karmelina Husejnović
Komentarji
17

NSi bo imela enega evropskega poslanca, mesto bo pripadlo Mateju Toninu, ki pravi, da mu je odleglo. Precej jasno zmago desne sredine na evropskih volitvah pa je označil za spodbuden rezultat.
Tonin po prvih rezultatih volitev
Current Time 0:00
/
Duration 0:00
Matej Tonin
Matej Tonin FOTO: Bobo

Po 97,7 odstotka preštetih glasovnicah je Nova Slovenija (NSi) osvojila 7,66 odstotka glasov, kar pomeni en poslanski mandat v Evropskem parlamentu. S preferenčnimi glasovi bo pripadel Mateju Toninu. 

"Očitno je to dolga volilna noč, ampak nakazuje se precej jasna zmaga desne sredine, kar je spodbuden, dober rezultat. To pomeni, da so v Sloveniji volivci dali zelo jasno sporočilo, da želijo drugačno Evropo, da želijo tudi drugačno Slovenijo. In predvsem me veseli, da bo Evropska ljudska stranka slavila zelo prepričljiv rezultat. Kar pomeni, da stvari, ki smo jih zagovarjali, začenši z drugačno obravnavo migracij, pa tudi bolj razumnega zelenega prehoda in tudi obrambo vrednot, na katerih je zrasla Evropska unija, ki se jih ni treba sramovat in povedat, da so to tudi krščanske vrednote, da so s tem volivci zelo jasno povedali, da želijo, da se ti popravki Evropske unije naredijo," je prve delne izide volitev komentiral Tonin. 
Preberi še
Bruseljski stolčki: SDS s štirimi poslanci, Svoboda z dvema, s po enim pa Vesna, SD in NSi

Dejal je, da bo NSi delala na tem, da se EU okrepi in da se spremeni na področjih, kjer ji je v preteklosti spodletelo. 

Kot pravi, mu je odleglo, da so volivci preferenčni glas dali prav njemu. "Jaz sem v to bitko dal vse. Tukaj ni bilo nobenih kalkulacij, ampak enostavno v politiki, ko te poskušajo odpisati, se moraš dati stehtati. In jaz bom vesel, če bo to tehtanje, kot ga kažejo sedanji volilni rezultati, ostalo tudi jutri," je dejal Tonin.

Zahvalil se je tudi ostalim kandidatom na listi, ki so po njegovih navedbah pomembno prispevali k rezultatu, ki ga bo stranka dosegla. "Vidi se, da smo ravnali pravilno, ker smo sestavili takšno močno listo, ker je prav vsak kandidat doprinesel svoj kamenček v mozaik tega našega uspeha in brez samo enega bi lahko bila danes današnja volilna noč popolnoma drugačna," je prepričan.

Na novinarsko vprašanje je odgovoril, da bo za nasvet z največjim veseljem vprašal tudi sedanjo evropsko poslanko iz stranke Ljudmilo Novak.

Začasni izidi kažejo na 40,47-odstotno udeležbo.

Kot je pojasnil predsednik Državne volilne komisije Peter Golob štetje poteka nekoliko počasneje. Volilni organi namreč štejejo še glasovnice s treh posvetovalnih referendumov, kar skupaj pomeni 2,5 milijona glasovnic.

Tonin na taboru NSi: 'Evropa bo krščanska ali pa je ne bo več'

Ribnica, 02. 06. 2024 19.28 | Posodobljeno pred 31 dnevi
PREDVIDEN ČAS BRANJA: 3 min
Avtor
24UR, STA
Komentarji
98

V torek se na 97 voliščih po vsej državi začenjajo evropske volitve in superreferendumski dan. Predčasno glasovanje pred tradicionalno volilno nedeljo bo potekalo od torka do četrtka. Pred zaključkom tokratne volilne kampanje pa se je v Ribnici na vsakoletnem taboru zbralo kakih 2000 podpornikov opozicijske Nove Slovenije. Člane je nagovoril strankin prvak in nosilec evropske liste Matej Tonin, ki pravi: "Evropa bo krščanska ali pa je ne bo več." Za uspeh domačih desnih strank na volitvah pa bo po njegovem odločilen prav rezultat njegove NSi.
Iz 24UR: Tonin: 'Evropa bo krščanska, ali pa je ne bo več'
Current Time 0:00
/
Duration 0:00

Matej Tonin je uvodoma čestital ljudem za potrpežljivost za vse, kar se dogaja v Sloveniji pod vlado Roberta Goloba, gospodarstvu pa za vztrajnost, da kljub temu dosega rezultate. Trenutno vlado je označil za vlado prepovedi, novih birokratskih omejitev in novih davkov, Goloba pa pozval, naj gre na teren, med ljudi, da bo videl resnično sliko.

Ocenil je, da si Slovenija še enega mandata leve vlade ne more privoščiti. "Še en mandat te vlade bi uničil to prelepo Slovenijo," je dejal. Zato bi bilo po njegovem ključno, da bi prišlo do predčasnih volitev, v primeru da bi vlada mandat zdržala do konca pa, da bi se takoj izvedlo potrebne spremembe. "In NSi bo del teh sprememb," je zagotovil.

Del nastopa je namenil evropskim volitvam, ki ga je začel s citatom enega od ustanoviteljev EU Roberta Schumanna, da bo Evropa krščanska ali pa je ne bo. Poudaril je, da je krščanska Evropa tolerantna in spoštuje človekove pravice, njeni prebivalci pa imajo pravico, da se borijo za vrednote, na katerih je zrasla. "Vsem, ki prihajajo k nam, sporočamo, da so se dolžni prilagoditi našemu načinu življenja in našim običajem in ne obratno. V svoji hiši se ne smemo počutiti kot tujci," je dejal.
Matej Tonin
Matej Tonin FOTO: Bobo

Eno od težav v EU vidi v t. i. zelenem prehodu, ki se ga je Evropa po njegovi oceni lotila brezglavo in brez prave strategije. Opozoril je, da izpustov ne bomo zmanjšali z lepimi parolami, ampak s konkretnimi dejanji. V Sloveniji sta to jedrska energija z izgradnjo drugega bloka Jedrske elektrarne Krško in hidroenergija, ne moremo pa staviti na "Golobove sončne panele", ker "sonce enkrat sveti, drugič pa ne sveti", je dejal.

Opozoril je, da bomo v tednu pred volitvami priča številnim manipulacijam in poskusom, tudi z anketami, ob tem pa ocenil, da bodo "ključna in najpomembnejša anketa volitve".

NSi je po oceni Tonina "na pragu dveh mandatov", že vsaj en pa bi bil po njegovem ključen za to, da bi na volitvah zmagala desna sredina. Čestital je SDS za štiri mandate, ki se ji napovedujejo, ob tem pa ocenil, da je njihova naloga, da dobijo vsaj en ali dva mandata, da se bo lahko 9. junija na volitvah veselila desna sredina.
Preberi še
Delitev bruseljskih stolčkov: štirje SDS, dva Svobodi, po en SD, Vesni in NSi

Toninovemu nagovoru je sledil pogovor s kandidati z liste NSi za evropske volitve. Na njej poleg Tonina kandidirajo še predsednica Mlade Slovenije Katja Berk Bevc, državni svetnik David Klobasa, namestnica predsednika sveta NSi Mojca Erjavec, mestna svetnica v Ljubljani Mojca Sojar, vodja strankine poslanske skupine Janez Cigler Kralj, poslanca Vida Čadonič Špelič in Jernej Vrtovec ter strankina evropska poslanka Ljudmila Novak.

Tonin: Nobenih možnosti ni, da bi NSi vstopila v Golobovo vlado

Ljubljana, 08. 02. 2024 07.00 |
PREDVIDEN ČAS BRANJA: 1 min
Avtor
24UR ZVEČER
Komentarji
216

Kako na nastalo vrenje v koaliciji gledajo v Novi Sloveniji? Po sestanku med Fajonovo in Hanom ter Boštjančičem in Golobom naj bi se sicer zadeve umirile. Čeprav se je govorilo celo o morebitnem izstopu Socialnih demokratov iz vlade, pa naj bi si obe strani še vedno želeli nadaljnjega sodelovanja v koaliciji. Pa so med zaostrovanjem razmer v NSi vseeno razmišljali o morebitnem vstopu v vlado? Bodo podprli napovedano interpelacijo Janševe SDS zoper celotno vlado in ali podpirajo sklic izredne seje državnega zbora na temo korupcije, ki jo je zahtevala SDS? O vsem tem pa tudi o vrstnem redu kandidatov na listi za evropske volitve, je v oddaji 24UR ZVEČER govoril predsednik stranke NSi Matej Tonin.

Tonin: Iz konfliktov med SDS in NSi profitira trenutna koalicija

Ljubljana, 27. 01. 2023 06.00 |
PREDVIDEN ČAS BRANJA: 4 min
Avtor
24UR ZVEČER
Komentarji
110

Odprt boj med opozicijskima strankama. Potem ko je Matej Tonin v pismu članom zapisal, da je NSi pod nenehnimi napadi SDS, so mu iz SDS vrnili, kaj komu ni jasno. Tonin je namreč ob potrditvi razširjene vlade Roberta Goloba zapisal, da NSi v vlado ne bo vstopila in da bo še naprej neizprosna opozicija. V pismu je še razkril, da je zaradi napetih odnosov med opozicijskima strankama že sredi decembra pisal prvaku SDS Janezu Janši in mu predlagal način rešitve spora o parlamentarnih komisijah, a mu Janša ni odgovoril vse do zdaj. Iz SDS Toninu vračajo: Vladajoča koalicija ima NSi točno tam, kjer jo potrebuje, kjer jim je koristna in to za nizko ceno. V SDS pričakujejo odstop predsednika komisije za nadzor javnih financ iz stranke NSi Jerneja Vrtovca.
Iz 24UR ZVEČER: Boj med opozicijskima strankama
Current Time 0:00
/
Duration 0:00

"Za demokracijo je pomembna močna opozicija in prepričan sem, da bomo v prihodnjem mesecu našli rešitev za zaplet, ki je nastal," trenutno dogajanje med strankama SDS in NSi pojasnjuje predsednik NSi Matej Tonin. 

Pa vendar, v SDS so stranki NSi odgovorili: "V tem mandatu si je vladajoča Golobova koalicija na mesti obeh predsednikov inštalirala dva poslanca najmanjše opozicijske stranke NSi, ki je obenem za nagrado ohranila vodilna mesta v državnih podjetjih. Kaj komu ni jasno? Kolegi iz NSi naj se vprašajo, kdo bi vodil Komisijo za nadzor javnih financ v primeru, da bi imela NSi 27 poslancev, SDS pa samo osem."

Ali se očitek Janše Toninu zdi utemeljen z vidika, da bi v obratni situaciji verjetno bili nezadovoljni v njegovi stranki? "Poslovnik DZ predvideva tri mesta, ki morajo pripadati opoziciji. Podpredsednik DZ je iz največje opozicijske stranke, nato še komisiji za nadzor javnih financ in nadzor obveščevalnih služb, kjer pa ni jasno določeno, kdo iz opozicije naj jih zasede. Po naši oceni je pravično razmerje 2:1 za največjo stranko. 3:0 se nam ne zdi pravično. Verjamem, da bodo tudi kolegi iz SDS to sprejeli, ker iz teh konfliktov profitira vladajoča koalicija," meni Tonin.  

'Treba je začeti s kompromisom in ne ultimatom'

V SDS pravijo, da je komisija za nadzor javnih financ najpomembnejši instrument opozicijskega parlamentarnega nadzora nad izvršilno oblastjo. "Vodenje te komisije si ne more v nobeni delujoči parlamentarni demokraciji samovoljno in s podporo vladajoče koalicije prisvojiti najmanjša opozicijska stranka z osmimi poslanci. Pričakujemo, da bo poslanec NSi Jernej Vrtovec, ki ga je na mesto predsednika komisije postavila vladajoča koalicija, nemudoma odstopil in tako omogočil resno delo komisije."

Bo Vrtovec odstopil s položaja predsednika? Tonin odgovarja, da se z ultimati ne da razrešiti nobene stvari in da na ultimate v stranki ne pristajajo. "Verjamemo, da je Vrtovec sposoben opravljanja te funkcije. Da pa to nalogo dobro opravlja, potrebuje tudi poslance SDS," odgovarja Tonin, ki je pozval poslance SDS, naj začnejo opravljati svojo poslansko delo in se nato odločijo, ali komisija v popolni postavi dobro opravlja delo. "Treba je začeti s kompromisom in ne ultimatom," odgovarja predsednik NSi. 

'Z nami se je opletalo, kot da smo rezervni koalicijski partner'

Tonin je članom stranke zapisal, da NSi ne bo šla v vlado z Robertom Golobom, a priznal, da je na začetku tega mandata obstajala resna pripravljenost, da bi se NSi odkrito pogovorila o možnosti sodelovanja v tej vladi. "Golob pa se je odločil za kaznovanje vseh iz prejšnje vlade in se odločil za sestavo levičarske vlade. In to smo sprejeli."
Ekonomske politike Golobove vlade gredo po mnenju Tonina v smeri socialističnega eksperimenta.
Ekonomske politike Golobove vlade gredo po mnenju Tonina v smeri socialističnega eksperimenta. FOTO: Aljoša Kravanja

Trenutna vlada se Toninu zdi zelo ideološka, ekonomske politike pa se mu zdijo socialistične, kar da je v nasprotju s temeljnim programom njegove stranke. "Z nami se je opletalo, kot da smo rezervni koalicijski partner, zato mi je bilo vredno pred našimi člani poudariti, da ta možnost ne obstaja," razloge za pismo pojasnjuje Tonin. 

Tonin je komentiral tudi odnos vladajoče koalicije do kadrov NSi v državnih podjetjih. Govorilo se je, da je predsednik Darsa Valentin Hajdinjak ostal na položaju, ker Nova Slovenija noče prispevati podpisov k SDS, ki bi rada ustanovila preiskovalno komisijo, ki bi preiskovala Golobove posle v Gen-i.   

"To je bil stalen očitek, da nekateri kadri ostajajo na pozicijah, ker naj bi NSi ravnala nekoliko drugače," priznava Tonin, a dodaja, da so v stranki vedno delovali za dobro Slovenije. "Če kdo misli, da naj bi bili nekateri kadri, ki naj bi bili blizu NSi, neustrezni in nesposobni, naj jih razreši takoj," v stranki pa da zaradi takih kadrov ne bodo ravnali popolnoma nič drugače. 

'NSi nikoli ni gradila kulta osebnosti'

Tonin je v pismu članov napisal, da je temeljno vprašanje, koliko vlad in novih obrazov Slovenija lahko preživi ter sedaj izpostavil dve odločitvi. "Da nekdanjemu šefu tajne policije omogočiš pogreb z vojaškimi častmi in ukineš muzej slovenske osamosvojitve. To so v simbolnem smislu težke stvari, ki so v nasprotju z našimi," je pojasnil. 
Preberi še
VSO napoveduje akcijski načrt za obrambo samostojnega muzeja osamosvojitve

Nestrinjanje je izrazil tudi glede ekonomske politike, ki gre po njegovem mnenju v smeri socialističnega eksperimenta, ki ima slabe posledice na gospodarstvo. "NSi se ni nikoli odločala, ali nam je kdo simpatičen ali ne, temveč le, kako izpolniti naš program. V taki vladi, kot je ta, zato ne nameravamo sodelovati."
Preberi še
Tonin v pismu članstvu stranke: NSi v Golobovi vladi ne bo

Kaj pa prihodnost stranke in potencialne menjave vodstva? Tonin poudarja, da NSi nikoli ni gradila kulta osebnosti. "Če bi se izkazalo, da sem osebno ovira za napredek, se bom takoj umaknil," je dejal in dodal, da stranko povezujejo vsebina, program in vrednote.

Tonin nosilec liste, Ljudmila Novak na zadnjem mestu

Ljubljana, 25. 03. 2024 22.11 |
PREDVIDEN ČAS BRANJA: 1 min
Avtor
D.L.
Komentarji
150

Nova Slovenija se na evropske volitve podaja kar s svojim predsednikom Matejem Toninom, ki ga je izvršilni odbor stranke postavil za nosilca liste. Na drugem mestu je Katja Berk Bevc, predsednica podmladka stranke, tretji pa David Klobasa, župan občine Sveta Trojica v Slovenskih goricah. Aktualna evroposlanka Nove Slovenije Ljudmila Novak se bo v boj za evropski poslanski sedež podala z zadnjega, devetega mesta liste.
Iz 24UR ZVEČER: Tonin na evropske volitve
Current Time 0:00
/
Duration 0:00

Na četrtek mestu kandidatne liste najdemo ljubljansko mestno svetnici Mojco Sojar, za njo je Mojca Erjavec, ki se je za izvolitev potegovala tudi pred petimi leti.  Na šestem mestu je Janez Cigler Kralj, podpredsednik stranke in vodja poslanske skupine NSi, za njim so postavili poslanko Vido Čadonič Špelič, na osmem mestu liste je poslanec Jernej Vrtovec, listo pa, kot že omenjeno, zaključuje evroposlanka Nove Slovenije Ljudmila Novak.

Stranka NSi prva vložila listo kandidatov za evropske volitve

Ljubljana, 19. 04. 2024 13.13 |
PREDVIDEN ČAS BRANJA: 2 min
Avtor
STA
Komentarji
100

Stranka NSi je s podpisi vseh osmih poslancev prva vložila predlog liste kandidatk in kandidatov za volitve poslancev iz RS v Evropski parlament. Predsednik NSi Matej Tonin je ob vložitvi poudaril, da se bo stranka osredotočala na razumen zeleni prehod, ki ne obremenjuje gospodarstva, ter pomen obrambe.
Iz 24UR: NSi kot prva vložila kandidatno listo
Current Time 0:00
/
Duration 0:00

Predsednik NSi Matej Tonin je poudaril, da so prihajajoče volitve prelomne, saj se bo v prihodnjih petih letih "odločalo na nekaterih ključnih področjih, kar se tiče ekonomije, zelenega prehoda, obrambe, varnosti in sociale," in zato ni vseeno, kdo bo državljane Slovenije zastopal v evropskem parlamentu. "Mi si želimo močnejše Evrope, ki bo prispevala k temu, da bomo lahko v tem prečudovitem okolju živeli mirno, dostojno in pa tudi sproščeno," je zatrdil.

"S sestavo naše liste želimo sporočiti, da želimo resno povezati slovensko nacionalno in evropsko politiko, kar pomeni, da vse probleme, ki jih ima tako ali drugače Slovenija, prenašati na evropski nivo in tudi evropske priložnosti nazaj na Slovenijo," je navedel. Dodal je, da si bo stranka NSi na volitvah prizadevala za dva evropska poslanca, kampanja pa se bo odvijala na terenu in blizu ljudem.
NSi vložila listo kandidatov za evropske volitve
1 / 13

Pri tem je ponovno poudaril, da v NSi nasprotujejo izvedbi referendumov na dan evropskih volitev, in dodal, da so o tej temi danes spregovorili tudi z vodstvom Državne volilne komisije (DVK). Po njegovih navedbah so v DVK poudarili, da hkratna izvedba evropskih volitev in referendumov ne pomeni bistveno nižjih stroškov. Izvedba vsega hkrati pa bi bila zelo tehnično zapleten zalogaj tudi za DVK in za vse volilne odbore, je prepričan.

Na predlagani listi NSi je devet kandidatk in kandidatov, in sicer Tonin, predsednica strankinega podmladka Katja Berk Bevc, župan Svete Trojice v Slovenskih goricah David Klobasa, občinska svetnica na Ravnah na Koroškem Mojca Erjavec, ljubljanska mestna svetnica Mojca Sojar, vodja poslancev NSi Janez Cigler Kralj, poslanka Vida Čadonič Špelič, poslanec Jernej Vrtovec in evropska poslanka Ljudmila Novak.

Državna volilna komisija bo o veljavnosti vložene liste kandidatov odločala na eni izmed prihodnjih sej. Rok za vlaganje list kandidatov se sicer izteče 10. maja.

Ljudmila Novak in Matej Tonin bosta kandidirala na evropskih volitvah

Ljubljana, 09. 01. 2024 15.13 |
PREDVIDEN ČAS BRANJA: 2 min
Avtor
STA
Komentarji
138

Vodstvo NSi je na tradicionalnem zimskem posvetu razpravljalo o bližajočih se evropskih volitvah, aktivnostih stranke v letu 2024 in posameznih aktualnih družbenih temah, so sporočili. Med kandidati za evropske volitve sta tudi evropska poslanka Ljudmila Novak in predsednik NSi Matej Tonin. Vrstni red kandidatov na listi bo znan spomladi.
Iz 24UR ZVEČER: Matej Tonin o evropskih volitvah
Current Time 0:00
/
Duration 8:39
Več videovsebin

 

"NSi se enotna in povezana podaja na volitve v Evropski parlament, kjer želimo nastopiti z močno listo," so zapisali. Na posvetu so bili predstavljeni kandidati, ki bodo nastopili na listi NSi, med njimi sta tudi Ljudmila Novak in Matej Tonin. "Vrstni red kandidatov na listi NSi, vključno z nosilcem oz. nosilko, bo znan spomladi," so zapisali. Novakova svoje kandidature ne pogojuje več s prvim mestom na kandidatni listi.
Vložitev kandidatne liste NSi za evropske volitve
Vložitev kandidatne liste NSi za evropske volitve FOTO: Miro Majcen

Na listi bo tudi podpredsednica NSi Vida Čadonič Špelič. Med evidentiranimi kandidati pa so še vodja poslanske skupine NSi Janez Cigler Kralj, predsednik sveta stranke Jernej Vrtovec in župan občine Sveta Trojica v Slovenskih goricah David Klobasa.

Udeleženci posveta so bili sicer zelo kritični do vlade, ki je v energetskem zakonu napovedala prepoved ogrevanja z lesno biomaso in plinom, in opozorili, da mora biti zeleni prehod razumen in za ljudi tudi finančno vzdržen. V zvezi s tem je bila izražena podpora sklicu referenduma, če bo vlada ignorirala pozive k zdravi pameti, so po koncu posveta sporočili iz NSi.
Preberi še
Vlada bi prepovedala ogrevanje na plin, nafto in drva v novogradnjah in strnjenih naseljih

Vodstvo NSi je opozorilo tudi na vse številčnejše ilegalne prehode meje in pozvalo k boljšemu upravljanju ilegalnih migracij ter zagotavljanju varnosti. Udeleženci posveta so še ocenili, da bo morala Evropska unija storiti več za ohranitev evropskega načina življenja in zaostriti azilne postopke, ki jih številni ilegalni migranti zlorabljajo, da ostajajo v Evropski uniji.


Janša Novo Slovenijo obtožil dvojne igre. NSi: Spora med strankami ni

Ljubljana, 11. 04. 2023 10.19 |
PREDVIDEN ČAS BRANJA: 3 min
Avtor
Mirko Vorkapić
Komentarji
319

Potem ko je Gibanje Svoboda stranki NSi odstopilo dve mesti v komisiji za nadzor javnih financ, se je prvak SDS ostro odzval na poziv Mateja Tonina, naj SDS začne sodelovati pri nadzoru vlade. NSi je obtožil izvenkoalicijskega paktiranja z vlado in nepoštenosti. Po njegovem mnenju NSi sodeluje pri poskusih osamitve SDS. V Novi Sloveniji pa odgovarjajo, da si prizadevajo za drugačno politiko.
Iz 24UR: Besedni dvoboj SDS in NSi
Current Time 0:00
/
Duration 0:00

Porazdelitev mest, ki opoziciji pripadajo v parlamentarni komisiji za nadzor javnih financ (KNJF) in komisiji za nadzor obveščevalnih in varnostnih služb (KNOVS), še naprej ostaja nerešeno vprašanje med SDS in NSi. V obeh nadzornih komisijah mora skladno s poslovnikom DZ imeti večino opozicija, SDS pa zaradi nestrinjanja s porazdelitvijo mest v delovnih telesih še ni imenovala svojih članov v omenjeni nadzorni komisiji.

V začetku aprila je kolegij predsednice DZ na predlog poslanskih skupin Svoboda in SD izglasoval sklep, da se Svoboda začasno odpove dvema mestoma v KNJF v prid NSi, ki ima zdaj v komisiji štiri mesta. Časnik Delo je celo poročal, da bi NSi lahko vstopila v vlado namesto Levice, kar pa so tako v Gibanju Svoboda kot v NSi zanikali, niso pa izključili sodelovanja pri posameznih projektih. 
Janez Janša in Matej Tonin
Janez Janša in Matej Tonin FOTO: Luka Kotnik

To in poziv Mateja Tonina stranki SDS, naj imenuje svoje člane, je naletelo na ostre besede šefa stranke SDS Janeza Janše. Ta meni, da je stanje še slabše, kot če bi NSi tudi formalno vstopila v vlado. "To je lahko nekaj, s čimer se ne strinjamo, vendar bi bila to legitimna odločitev suverene stranke, transparentna in bistveno bolj poštena od sedanje dvojne igre. Dejstvo pa je, da stranke Nove Slovenije murgelska koalicija svobodnjakov SD in Levice ne potrebuje v vladi, ampak kot zaveznika v opoziciji. Na ta način vzporedni mehanizem navzven vzdržuje varljiv videz delujoče parlamentarne demokracije, hkrati pa onemogoča resen parlamentarni nadzor, saj so NSi, ki ima zgolj osem poslancev in temu primerne kapacitete, dodelili vodenje obeh nadzornih komisij KNJF in KNOVS."

Nova Slovenija po njegovem mnenju pomaga pri preprečevanju ustanovitve preiskovalne komisije o "rabotah Golobovanja v GEN-i" in sodeluje pri prizadevanjih za osamitev SDS. Janša kot ključni cilj mandata vlade vidi spremembo ustave, s katero bi si "levi pol dokončno cementiral absolutno oblast v sodstvu, demotiviral podeželske volivce za udeležbo na volitvah in namesto parlamentarne demokracije uvedel sebi prilagojen polpredsedniški sistem".

Janša je še poudaril, da je bila SDS doslej edina stranka, ki je Novo Slovenijo vzela v vlado in ji glede na število poslancev dodelila veliko ministrskih mest. Vodstvo NSi je obtožil dvojne igre in poskusa nevtralizacije dela volilne moči stranke ter ocenil, da stranke ne vodi predsednik, "temveč generalni sekretar oziroma glavni tajnik s svojo skupino 'vročih navijačev', ki se nikoli javno ne izpostavi za stvar, vendar iz mandata v mandat ostaja isti ter priložnostno menja predsednike". 

NSi: Vsi se še niso navadili, da gre za dve različni stranki

In kako Janšev zapis vidijo v drugi opozicijski stranki? Pravijo, da spora med strankama ni. "V opoziciji sta dve samostojni stranki, na kar se očitno vsi še niso navadili." V stranki so še vedno prepričani, da na desni sredini potrebujejo drugačno politiko, ki bo z dialogom, argumenti in pravimi rešitvami pridobila kar najvišje zaupanje ljudi.

NSi izpostavlja dve točki, v katerih si prizadevajo za sodelovanje s koalicijo: ustavne spremembe in prenova zdravstva. Na slednjem področju, pravijo, imajo preverjene in dobro delujoče rešitve. "Zdravstvo ni ne levo ne desno, ljudje pa od politike pričakujejo, da stvari v zdravstvu uredimo." Vseeno pa z delom vlade niso zadovoljni. "Ne bomo pa morebitnim dobrim rešitvam nasprotovali zgolj zato, ker smo v opoziciji."

'Spremljamo klavrni propad zdaj že četrtega projekta t. i. novih obrazov'

Ljubljana, 21. 03. 2024 18.12 |
PREDVIDEN ČAS BRANJA: 4 min
Avtor
STA, U.Z.
Komentarji
110

Oblast se mora zamenjati, saj aktualna vlada uničuje Slovenijo, je na dogodku NSi v Ljubljani dejal predsednik stranke Matej Tonin. Z orisom po njihovi oceni slabega stanja so pritrjevali govorci s področij davkov in javnofinančne politike, kmetijstva, zdravstva ter medijev in komuniciranja.
Iz 24UR ZVEČER: Pogovor z Matejem Toninom
Current Time 0:00
/
Duration 7:13
Več videovsebin

"Slovenija je v globoki politični krizi, imamo stavkovni val in proteste po celotni državi, sprejemajo se popolnoma nerazumljivi zakonski predlogi, gospodarska situacija je zaradi ohlajanja na naših največjih izvoznih trgih precej zaostrena," je na dogodku, ki so ga poimenovali Zbor za prihodnost, dejal Matej Tonin. Na današnji dan – ko je v Ljubljani tudi protestni shod proti vladi v organizaciji stranke SDS – so dogodek pripravili tudi zato, da pokažejo, da je opozicija enotna v želji po zamenjavi oblasti, je pojasnil.

Ocenil je, da "spremljamo klavrni propad zdaj že četrtega projekta tako imenovanih novih obrazov", in pozval k spremembam, saj da sta dve leti te vlade prinesli razgradnjo številnih podsistemov.
Preberi še
Janša: Doleteli sta nas dve katastrofi: ujma in Golobova vlada

Komunikacijski strokovnjak Dejan Verčič je menil, da vlada nima jasne vizije, jasne strategije in jasnih ciljev. Ocenil je, da bi si morali po vstopu Slovenije v EU in Nato zastaviti nove cilje. "Prespali smo 20 let," je dejal.

Zato je nujna razprava o ključnih vprašanjih, ki so po njegovem mnenju demografske spremembe, varnost, gospodarstvo, kultura, tudi mediji. Slednji imajo pri tem pomembno vlogo, a so zastareli, je ocenil in pri tem posebej izpostavil RTV Slovenija, pomembna pa da bi bila tudi jasna komunikacija politikov. "Vsaka politična stranka bi morala vizijo razvoja Slovenije razviti tako, da vsi razumemo, o čem se pogovarjamo, potem pa bi se morali začeti dogovarjati, kako priti do najmanjše možne koalicije, s katero je možno nekaj od tega tudi narediti," je dejal Verčič.
Dogodek NSi
1 / 4

Davčni svetovalec in nekdanji direktor Finančne uprave RS Ivan Simič je ocenil, da bo davčno reformo zelo težko izvesti, saj da se vedno najdejo nasprotniki, ki pa se na davčni sistem ne spoznajo. "Nismo dozoreli za spremembe," je bil pesimističen. Opozoril je, da se je iz davčnih razlogov veliko Slovencev preselilo na Hrvaško. Menil je, da bi morali za uvedbo davčnih sprememb imenovati ekipo poznavalcev, ki bi pripravila predlog rešitev in vse potrebne izračune, ter zagotoviti, da se nato določeno obdobje sistem ne bo spreminjal.

Ekonomist in nekdanji minister za finance Janez Šušteršič je bil kritičen, da ni več srednjeročnega proračunskega načrtovanja. Treba bi bilo uvesti merjenje učinkovitosti javnega sektorja in sistem upravljanja, ki bi temeljil na zavezujočih dokumentih, ki bi bili finančno ovrednoteni, in bi bila jasna odgovornost za njihov izvedbo. Glede plač v javnem sektorju je dejal, da imajo v nekaterih državah določeno le maso plač, ne pa tudi števila zaposlenih, in cilje, ki jih je treba doseči. Zaposlenih je lahko več in imajo tako nižje plače, ali pa manj in so za boljše delo plačani več.

Kardiolog Marko Noč je glede razmer v zdravstvu dejal, bi morali naprej opredeliti cilj – da bolnik pravočasno dobi kakovostno storitev, ki mu jo pokrije zavarovalnica, kamor plačuje prispevek. Poudaril je, da se javno zdravstvo napačno enači z državnim zdravstvom. "Javno zdravstvo opredeljuje plačnik, v slovenskem primeru javna zavarovalnica, drugo so pa izvajalci. Izvajalec v javnem zdravstvu je lahko državni zavod ali koncesionar," je dejal in dodal, da bolnika ne zanima, ali dobi kakovostno storitev v državnem ali v zasebnem zavodu.

"Čim večji kaos delamo na področju javnega zdravstva – in ta vlada je 'svetel' primer tega –, več bo pravega privatnega zdravstva, ker ljudje ne bodo prišli na vrsto in bodo tisti, ki bodo imeli denar, šli k zasebniku, tisti, ki ne bodo imeli denarja, bodo pa v čakalnih vrstah," je bil kritičen.

Član sveta Kmetijsko-gozdarske zbornice Slovenije (KGZS) in predsednik občinskega odbora NSi v Litiji Janez Beja je o odpovedi za pretekli torek napovedanega protesta v Ljubljani dejal, da bi, če bi bilo na ulicah polno traktorjev in kmetov, verjetno politično zmagali, je pa vprašanje, kaj bi kmetje iz tega potegnili. "Lahko da smo se prenaglili, lahko da so nas peljali žejne čez vodo, ampak za ulico je čas jutri, pojutrišnjem ali kadar koli. Videli bomo, ali bomo kaj dosegli," je dejal o sklenitvi dogovora z ministrstvom, po katerem so odpovedali protest.

Poudaril je, da bi morali upoštevati specifiko slovenskega kmetijstva in opredeliti, kaj želimo s posameznim tipom kmetovanja – po njegovih besedah je namreč od 55.000 kmetov, ki dajejo vloge za subvencije, tretjina intenzivnih kmetovalcev, ki množično prodajajo tudi na trgu, tretjina je takšnih, ki nekaj pridelajo zase in nekaj prodajo, tretjina pa ohranja krajino.

Žakelj zavrača obtožbe o zlorabi komisije, Uranič od njega zahteva pojasnila

Ljubljana, 24. 04. 2024 09.42 |
PREDVIDEN ČAS BRANJA: 6 min
Avtor
M.P., D.L., N.V.
Komentarji
246

Poslanca Nove Slovenije Janez Žakelj in Matej Tonin naj bi po poročanju portala Necenzurirano novembra lani oz. le nekaj dni po odstopu nekdanjega prvega moža Darsa Valentina Hajdinjaka na Generalni policijski upravi preverjala, ali kriminalisti prisluškujejo več osebam, povezanim z NSi. Z njima naj bi bil tudi poslanec SD Predrag Bakovič, ki je prav tako član Komisije za nadzor obveščevalnih in varnostnih služb. Žakelj je v ostrem odzivu zavrnil obtožbe o zlorabi komisije, omenjenega obiska na Policiji pa ni niti potrdil niti zanikal. Poslanec Svobode in član Knovsa Teodor Uranič pa je na Žaklja naslovil zahtevo za pojasnila glede suma zlorabe komisije. A kot je Žakelj odgovoril, je bil povod za nadzor na GPU obvestilo posameznika o domnevno nezakoniti uporabi nadzorovanih ukrepov.
Iz 24UR: Je Janez Žakelj zlorabil parlamentarno komisijo, ki jo vodi?
Current Time 0:00
/
Duration 0:00

Več kot 70 kriminalistov je v torek na 23 naslovih po državi opravljalo hišne preiskave in iskalo dokaze za domnevno sporne posle na Darsu in z njim. Preiskovali so sume podkupovanja, sume kartelnega dogovarjanja in favoriziranja na razpisih, povezanih z avtovleko tovornih vozil. Trenutno je osumljenih šest oseb, med njimi sta tudi dolgoletna člana NSi: nekdanji predsednik uprave Darsa Valentin Hajdinjak in nekdanji vodja področja vzdrževanja na Darsu Damijan Jaklin.
Hiše preiskave na Darsu
Hiše preiskave na Darsu FOTO: Damjan Žibert
Nacionalni preiskovalni urad je v torek končal vse načrtovane hišne preiskave stanovanjskih in poslovnih prostorov na območju policijskih uprav Murska Sobota, Celje, Maribor, Ljubljana, Kranj in Novo mesto. Danes pa nadaljujejo kriminalistično preiskavo s pregledom zaseženih podatkov – sporočilo za javnost.

Po poročanju portala Necenzurirano pa naj bi nekateri člani NSi že novembra lani, ko je preiskava še potekala, preverjali, ali kriminalisti prisluškujejo nekaterim osumljencem v preiskavi poslov Darsa. Kot poroča portal, so trije člani parlamentarne komisije za nadzor obveščevalnih in varnostnih služb Knovs, poslanec NSi Janez Žakelj in predsednik stranke Matej Tonin, z njima pa naj bi bil tudi poslanec SD Predrag Bakovič, z namenom izvedbe izrednega nadzora obiskali Generalno policijsko upravo.

Tonin in Žakelj naj bi ob prihodu na Policijo predložila daljši seznam telefonskih številk. Želela naj bi ugotoviti, ali gre za številke, zoper katere kriminalisti izvajajo prikrite preiskovalne ukrepe (jim prisluškujejo). Kasneje se je izkazalo, da sta bili na seznamu tudi številki Hajdinjaka in Jaklina.
Preberi še
Kriminalisti na 23 lokacijah: šest osumljenih, obiskali Snežiča in Hajdinjaka

Poslanca NSi naj bi na enak način preverjala tudi nekatere druge ljudi, povezane s krščanskimi demokrati, ki poslujejo z državo. Med njimi naj bi bili tudi številki odvetnice Nine Zidar Klemenčič in primorskega podjetnika Sebastjana Vežnaverja, ki je, spomnimo, pravosodnemu ministrstvu prodal razvpito stavbo na Litijski cesti.

Žakelj na vprašanja portala sicer ni želel odgovoriti, potrdil je le, da "je bila pooblaščena skupina Knovs novembra na izrednem nadzoru na Generalni policijski upravi". Ker pa da je bil nadzor označen s stopnjo tajnosti zaupno, o vsebini in ugotovitvah ne more javno govoriti. So se pa poslanci za izredni nadzor na Policiji odločili po aferi Dars in le dva tedna po Hajdinjakovem odhodu s položaja predsednika uprave.

Hajdinjak je sicer nekdanji podpredsednik stranke NSi, Jaklin pa je bil v času Toninovega ministrovanja na obrambnem ministrstvu tam državni sekretar. Odvetniška družba v lasti Nine Zidar Klemenčič pa je za Dars, ko ga je vodil Hajdinjak, opravila za 316.000 evrov poslov. S stranko je povezan tudi Vežnaver. Sta torej Žakelj in Tonin zlorabila pristojnosti komisije, da bi izvedela, kako daleč v omrežja NSi je segala kriminalistična preiskava? 

Za Žaklja obtožbe 'navadna laž in zlonamerno podtikanje'

Na obtožbe se je odzval predsednik Knovsa Janez Žakelj, ki prihaja iz vrst NSi. Pojasnil je, da so lansko leto opravili več nenapovedanih nadzorov v vseh nadzorovanih službah, med katerimi je tudi Generalna policijska uprava (GPU). Ta ima možnost nadzor odložiti, če bi to resno ogrozilo uspešen potek posamezne dejavnosti nadzorovane obveščevalne službe posebnega pomena za nacionalno varnost, ki še ni končana; če bi to resno ogrozilo uspešen potek predkazenskega postopka, ki še ni končan; če bi to resno ogrozilo uspešno izvedbo posameznega ali več med seboj povezanih nadzorovanih ukrepov, ki še potekajo; če obstaja resna nevarnost, da bi bilo s tem ogroženo življenje ljudi, ali če obstaja resna nevarnost, da bi bilo s tem omogočeno razkritje zaščitenega vira informacij. Za to se ni odločila, je poudaril. 

Obtožbe o zlorabi Knovsa je označil za "navadno laž in zlonamerno podtikanje".
Janez Žakelj
Janez Žakelj FOTO: Bobo

Zapisal je tudi, da je bil eden izmed avtorjev članka sodelavec Svobode v parlamentarni preiskovalni komisiji, ki preiskuje politično vmešavanje v delo Policije. "Članek se je pojavil po tem, ko je poslanka NSi Vida Čadonič Špelič izpostavila sum, da je direktor NPU Darko Muženič krivo pričal pred preiskovalno komisijo. Glede na to, da je portal Necenzurirano povezan s Svobodo, članek razumem kot napad na NSi zaradi našega vztrajnega dela, da se pred preiskovalno komisijo zasliši predsednika vlade Roberta Goloba," je povedal.  

Uranič zahteva pojasnila

Poslanec Svobode in član Knovsa Teodor Uranič je na predsednika parlamentarne komisije Žaklja naslovil zahtevo za pojasnila glede suma zlorabe komisije. Razlog so vse glasnejši očitki, da naj bi pri nadzoru na GPU šlo za preseganje pooblastil in opustitev dolžnosti varovanja zaupnih podatkov.

Od predsednika Knovsa pričakuje, da bo sklicali nujno sejo Komisije za nadzor obveščevalnih in varnostnih služb. Pričakuje, da bosta Žakelj in Tonin na njej pojasnila, kdo, kako in zakaj je posredoval telefonske številke, ki sta jih nato "nadzirala" na Policiji, ter ali sta informacije o morebitnih ukrepih zoper posamezne telefonske številke razkrivala njihovim uporabnikom.

Želi še, da Žakelj po seji ugotovitve in ozadje dogajanja, ob varovanju tajnih podatkov, pojasni in predstavi tudi javnosti.

Žakelj odgovarja: Ni potrebe po sklicu nujne seje

Kot so sporočili iz NSi, je Žakelj Uraniču pojasnila že podal, in sicer je navedel, da je bil povod za nadzor na GPU "obvestilo posameznika o domnevno nezakoniti uporabi nadzorovanih ukrepov". Ob tem pa je tudi spomnil, da je bil Uranič tudi sam član pooblaščene skupine in je podpisan zapisnik nadzora prejel v sistem UDIS.

Ocenil je tudi, da ni potrebe po sklicu nujne seje Komisije.

Čadonič Špeličeva: Kampanja za evropske volitve se je začela; Rezar: Kjer je dim, je tudi ogenj

Odzvala se je tudi Čadonič Špeličeva, sicer podpredsednica NSi. "Kampanja za evropske volitve se je očitno začela," je zapisala. "Hišne preiskave pol leta po odhodu Valentina Hajdinjaka iz družbe Dars razumemo kot jasno sporočilo Novi Sloveniji, naj bomo tiho in naj nehamo preiskovati vpletanje Roberta Goloba v delo policije in njegove posle v GEN-I," je dodala in podobno kot pred njo Žakelj včerajšnje preiskave in današnje razkritje povezala z zaslišanjem Muženiča in dejstvom, da Golob še ni stopil pred preiskovalno komisijo. 
Aleš Rezar
Aleš Rezar FOTO: Luka Kotnik

Na njene besede pa se je odzval predsednik preiskovalne komisije in poslanec Svobode Aleš Rezar. "Članica komisije iz vrst NSi predobro ve, da Modic ni strokovni sodelavec preiskovalne komisije in tudi nikoli ni sodeloval pri njenem delu," pa je komentiral. Dodal je, da ga nenehna zavajanja in laži v državnem zboru, pa tudi v izjavah vidnih članov NSi sicer ne presenečajo, da ga pa izredno motijo. "Laži NSi razumem in jemljem kot rešilno bilko pred evropskimi volitvami," je dodal.

Poudaril je še, da obstajajo indici in utemeljen sum, da so tajni podatki preiskovalne komisije nezakonito prešli v roke predsednika Knovsa. Naznanilo suma kaznivega dejanja bodo podali pristojnim organom. Da pa gre sicer za problem nepredstavljivih razsežnosti, "enako kot sum zlorabe Knovs za pridobivanje podatkov o prisluškovanju zvestih predstavnikov NSi". "Moje mnenje, ki je še vedno držalo: Kjer je dim, je tudi ogenj!"
