Bo NSi sodelovala s koalicijo ali z SDS?

Ljubljana, 04. 07. 2024 06.00 | Posodobljeno pred 20 urami
PREDVIDEN ČAS BRANJA: 3 min
Avtor
24UR ZVEČER
Komentarji
209

Bodo volivci dobili še večjo moč ali gre za atentat na demokracijo, kot pravi predsednik SDS Janez Janša? Kaj je bolj verjetno: sodelovanje Nove Slovenije s koalicijo pri spremembi volilnega sistema ali sodelovanje NSi z SDS pri ustanovitvi preiskovalne komisije, ki bi preiskovala posle premierja Roberta Goloba. Bo ministrica za digitalno preobrazbo Emilija Stojmenova Duh prestala še eno interpelacijo ali bo koalicija ministrico zamenjala?
Iz 24UR ZVEČER: Soočenje poslancev
Current Time 0:00
/
Duration 0:00

V oddaji 24UR ZVEČER so bili gostje Vida Čadonič Špelič iz Nove Slovenije, Lenart Žavbi iz Gibanja Svoboda, Damijan Zrim iz Socialnih demokratov in Žan Mahnič iz Slovenske demokratske stranke. 

Bo NSi zadala še en udarec SDS in podprla uvedbo preferenčnega glasu? Čadonič Špeličeva je v oddaji poudarila, da s koalicijo ne bodo sodelovali, bodo pa naredili vse, da bi približali možnost glasovanja slehernemu volivcu oz. se bodo zavzemali za to, da bi vsak glas štel. "To pa pomeni, da ne podpiramo sedanjega predloga, bi bili pa pripravljeni se pogovarjati o spremembi te zakonodaje. Če bi spremenili tudi število volilnih enot, tako da bi jih bilo več in da bi lahko sleherni glas štel. Da bi recimo predlagali 18 enot," je povedala. 

Mahnič je ponovil stališče SDS, da Slovenija "ni samo Ljubljana", ampak so tudi druga manjša mesta, predvsem pa podeželje. "Dokler nimamo nekega vmesnega elementa med državo in občinami, smo poslanci tisti, ki smo nekako vez med župani in vlado. Zato je treba poskrbeti, da je tudi podeželje zastopano," je dejal. Ocenil je, da na podlagi trenutnega predloga podeželje z nekaj mandati ne bi imelo več poslancev v DZ. "Nekdo iz Gorenje vasi ne more parirati nekomu iz Kranja," je poudaril in dodal, da bodo v parlament izvoljeni tisti posamezniki, ki so javno bolj izpostavljeni in znani. 

Žavbi je poudaril, da so se koalicijske stranke zavezale, da bodo odprle dialog. Zrim je spomnil, da so volivci na referendumu podprli uvedbo preferenčnega glasu, a opozoril, da koalicija zakona sama ne more sprejeti, saj potrebuje dve tretjini glasov v parlamentu, torej tudi opozicijske glasove. "Od opozicije je odvisno, ali bo zakon šel čez ali ne," je povedal in dodal, da je zdaj "žogica na strani NSi". Sicer pa Socialni demokrati ne nasprotujejo povečanju volilnih enot. 
Soočenje poslancev
Soočenje poslancev FOTO: POP TV

Mahnič meni, da je misija nemogoče, da bi imeli 18 volilnih enot. "Mi v SDS zagovarjamo, da imajo volivci večji vpliv, zato smo predlagali dvokrožni volilni sistem, ki pa je bil zavrnjen. Podeželje ne sme ostati brez poslancev," je znova poudaril. 

Žavbi je dodal, da ima vsak volilni sistem svoje prednosti in slabosti, a da so volivci dali signal, naj politika na tem področju nekaj spremeni. Komentiral je tudi napoved nove interpelacije zoper ministrico za digitalno preobrazbo Emilijo Stojmenovo Duh. Dejal je, da besedilo interpelacije še ni bilo vloženo, zato se glede tega še ne morejo opredeliti. Ne pričakuje sicer, da bi v Gibanju Svoboda interpelacijo podprli. Mahnič in Čadonič Špeličeva medtem ocenjujeta, da bi morala ministrica odstopiti oz. bi jo moral Golob pozvati k odstopu. 

Na vprašanje, ali bo poslanska skupina NSi prispevala podpise za ustanovitev parlamentarne preiskovalne komisije, ki bi preiskovala posle premierja Goloba, je Čadonič Špeličeva odgovorila, da je ta komisija že bila ustanovljena in da je imela že zasedanje. Želijo si, da bi začela delovati in da bi razjasnili vsa vprašanje glede delovanja Goloba. Mahnič je medtem povedal, da komisija ne deluje, ker jo poslanci Gibanja Svoboda "blokirajo". 

Janša: Tisti, ki izključujejo, so dobili svojo lekcijo

Ljubljana, 09. 06. 2024 21.11 | Posodobljeno pred 24 dnevi
PREDVIDEN ČAS BRANJA: 6 min
Avtor
Nikita Leban, STA
Komentarji
272

Po skoraj vseh preštetih glasovih kaže, da je SDS osvojila štiri poslanske mandate. Janez Janša je v prvem odzivu dejal, da so rezultati pokazali, da je vladna koalicija na teh volitvah poražena. "Tranzicijska levica takega poraza v Sloveniji še nikoli ni doživela in upam, da bo to sporočilo sprejeto." SDS bo sicer vložila pritožbo na Državno volilno komisijo, saj so bila nekatera volišča na predčasnem glasovanju po njihovem nezakonito organizirana, ker niso bila na ozemlju volilnega okraja
Prvi odzivi iz štaba SDS
Current Time 0:00
/
Duration 4:09
Več videovsebin

"EU se obrača v desno in skrajno desno, v resnici v Evropi prihaja do ravnotežja. Zmagala je Evropska ljudska stranka, ki je v evropskem merilu sredinska stranka, pripada ji tudi SDS" je v prvem odzivu dejal Janša in dodal, da je stranka velika, ker je sposobna delovati z razlikami. "Ta stranka bo sestavljala koalicijo malo levo in malo desno od sebe," saj da Evropa potrebuje razumno zeleno politiko in varovanje okolja. Med večjimi izzivi je izpostavil tudi spopad z vprašanjem varnosti in varovanjem zunanjih meja. 

Referendumske rezultate bodo komentirali jutri, je še napovedal Janša. "Kot kaže, je SDS četrtič zapored zmagovalka volitev v evropski parlament, našo ekipo bomo okrepili. Zahvala volivcem, ki so v poplavi vprašanj in pol na voliščih prepoznali, za kaj gre. Gre za sporočilo slovenskega volilnega telesa vladi, naj naredi podoben premislek kot francoski predsednik države Macron (ta je danes po zmagi skrajne desnice v Franciji razpustil parlament, op.a.) in belgijski predsednik vlade, ki je pravkar odstopil. Oba izhajata iz političnega tabora Gibanja Svoboda, zato verjamem, da bodo preučili dejanja odgovornosti starejših kolegov v EU,"  je povedal Janša in dejal, da rezultati kažejo na poraz celotne vladne koalicije, ki da bo "izrazito poražena". "Če bodo dobili dva od 9 mandatov, to pomeni, da takšnega poraza tranzicijska levica še nikoli ni doživela in upam, da bo to sporočilo sprejeto." Tisti, ki izključujejo, so danes dobili svojo lekcijo, je v izjavi dejal Janša.

Janša je izpostavil, da je aktualna koalicija v mandatu izpolnila le malo obljubljenega, razen ideoloških tem je skoraj vse ostalo pri obljubah ali sprejetih izhodiščih za pripravo rešitev. Slovenija zato po njegovih besedah potrebuje razmislek.

Janša je ocenil, da so v SDS sestavili močno listo za evropske volitve. Vsi kandidati so po njegovih besedah podpisali zavezo, da se vrnejo v Slovenijo, če bo SDS v prihodnje sestavljala vlado. "Kar je glede na ta rezultat velika možnost," je pojasnil in dodal: "Hvala, Slovenija, ker znate ločiti zrno od plev."

Po njegovih besedah so se v zadnjem tednu dogajale manipulacije: od referendumov, do kršenja poslovnika v DZ in zloraba represivnih organov, "ravno v času volilne kampanje".

SDS bo sicer vložila pritožbo na Državno volilno komisijo, saj so bila nekatera volišča na predčasnem glasovanju po njihovem nezakonito organizirana, ker niso bila na ozemlju volilnega okraja. Kot je dejal Janša, od Državne volilne komisije sicer ne pričakujejo drastičnega ukrepanja, pričakujejo pa, da bo na naslednjih volitvah zakon o volitvah spoštovan.

Trenutno ima SDS v Evropskem parlamentu Romano Tomc, ki je bila tokrat nosilka liste, in Milana Zvera. Poleg njiju so bili na listi še: Aleš Hojs, Franc Breznik, Branko Grims, Franc Kangler, Alenka Forte, Karin Planinšek in Zala Tomašič. 

Tomčeva je ob prihodu v štab stranke dejala, da je optimistična in v pričakovanju dobrega rezultata. Rezultate po EU, ki nakazujejo na vzpon strank na skrajni desni, je komentirala z besedami, da so evropski volivci skrajni levici rekli ne. "Veseli me, da so naši kolegi v drugih državah dosegli dober rezultat in da ga bomo takega dosegli tudi v Sloveniji."

Veseli jo, da je Evropska ljudska stranka na ravni EU dosegla dober rezultat in da bo v naslednjem mandatu "najpomembnejša pri določanju bodoče evropske koalicije." 

Za uspeh bodo v SDS šteli vse, kar bo izboljšanje trenutnega števila poslancev, upajo torej, da bodo v Bruselj odšli vsaj trije njihovi poslanci. 

Hojs je pred razglasitvijo uradnih rezultatov dejal, da so se med kampanjo trudili, zato upa, da bodo volivci to prepoznali. "Sicer pa, tako kot vedno pravimo, volivci imajo vedno prav."

Volilna udeležba na evropskih volitvah bo, kot kaže, najvišja doslej. "Klasičen trik slovenske levice. Namesto, da bi se pogovarjali o evropskih temah, so na volišče zvolili tiste, ki naj bi glasovali o konoplji, samomoru, oziroma pomoči pri samomoru," po njegovem mnenju so referendumi volivce odvrnili od zanimanja za evropske teme. 

V Franciji in Nemčiji so zmagale desne stranke. "Hvala bogu se bo Evropa obrnila v desno, ne glede na to, kaj bomo izvolili v Sloveniji in to je prava pot, ki so ji Evropa zasluži," je rezultate v ostalih članicah komentiral Hojs. 
Romana Tomc v štabu SDS pred razglasitvijo rezultatov evropskih volitev.
1 / 12

Želeli bi si več razprave o referendumskih vprašanjih

Vodja poslanske skupine Jelka Godec je v štabu dejala, da je bil referendum o uvedbi preferenčnega glasu "manjše zavajanje", saj da koalicija obljublja, da bodo imeli volivci večji vpliv, kar pa da bo odvisno od zakona. 

Vprašanji o pomoči pri prostovoljnem končanju življenja in osebni rabi konoplje bi po prepričanju Godčeve medtem potrebovali neko širšo razpravo. Pri teh vprašanjih bi morala koalicija ne glede na referendumski izid upočasniti zadeve in se posvetovati s stroko. "Rezultat referendumov kaže, da so ljudje pri teh vprašanjih neodločeni in zato bi bilo treba upoštevati strokovna mnenja," je poudarila.

Več razprave pri vprašanju pomoči pri prostovoljnem končanju življenja je pogrešala tudi kandidatka SDS za evroposlanko Alenka Forte, v vladi Janeza Janše sicer državna sekretarka na ministrstvu za zdravje. Poudarila je, da je v Sloveniji "namesto pomoči pri samomoru" nujna predvsem dobra paliativna oskrba. Tudi glede tega vprašanja po njenih besedah nadaljnji koraki koalicije še niso znani, saj je šlo le za posvetovalni referendum.

Glede osebne rabe konoplje je Forte opozorila, da se glede na tesen izid nakazuje, da so ljudje prepoznali nevarnosti tega. Raba konoplje v medicinske namene je medtem po njenih besedah omogočena že zdaj, strinjala se je tudi Godčeva, ki meni, da morebitne zakonodajne spremembe ne bodo prinesle nič novega.

V štab stranke, kjer dogajanje spremljata naša novinarja Metka Majer in Mirko Vorkapić, so prišli tudi ostali poslanci stranke, med njimi Žan Mahnič in Andrej Kosi, ki je dejal, da je med kampanjo primanjkovalo razprave, saj da so bili referendumi razpisani tik pred zdajci. Ocenil je, da je bilo premalo časa za razpravo o preferenčnem glasu na volitvah v DZ, za uvedbo katerega bo sicer kljub volji ljudi na posvetovalnem referendumu v DZ potrebna dvotretjinska večina. Referendumsko vprašanje je bilo po njegovem prepričanju tudi zavajajoče, saj se za njim skriva ukinitev volilnih okrajev, kar pomeni "vojno proti podeželju".

Volišča po državi so bila danes odprta med 7. in 19. uro, volilni upravičenci pa so poleg poslancev v Evropski parlament glasovali tudi na treh referendumih. Dogajanje spremljamo v živo na naši spletni strani!

SDS bo z interpelacijo Emilije Stojmenove Duh poskusil še drugič

Ljubljana, 02. 07. 2024 13.34 | Posodobljeno pred dvema dnevoma
PREDVIDEN ČAS BRANJA: 2 min
Avtor
STA
Komentarji
230

Poslanska skupina SDS bo vnovič vložila interpelacijo ministrice za digitalno preobrazbo Emilije Stojmenove Duh, je sporočila vodja poslanske skupine Jelka Godec. Povod je ugotovitev računskega sodišča, da lanski nakup 13.000 prenosnih računalnikov ni bil opravljen v skladu z načeli učinkovitosti in gospodarnosti.
Iz 24UR: Napoved sedme interpelacije v mandatu
Current Time 0:00
/
Duration 0:00

Računsko sodišče, ki je pod drobnogled vzelo nakup 13.000 računalnikov za 6,5 milijona evrov, je ugotovilo, da ministrstvo za digitalno preobrazbo ni opravilo predhodne opredelitve dejanskih potreb in zato ni moglo ustrezno opredeliti tehničnih lastnosti teh računalnikov. Po mnenju računskega sodišča nakup ni bil opravljen v skladu z načeli učinkovitosti in gospodarnosti. 
Emilija Stojmenova Duh
Emilija Stojmenova Duh FOTO: Damjan Žibert
Preberi še
Nakup računalnikov po mnenju računskega sodišča ni bil gospodaren

V delu javnosti so se posledično že pojavili pozivi k odstopu ministrice. "V poslanski skupini SDS radi pomagamo ministrici za digitalno preobrazbo pri odločitvi in bomo znova vložili interpelacijo. Poslanci SD in Levice pa lahko razmislijo, ali se bodo pri glasovanju spet vzdržali," je na omrežju X zapisala vodja poslanske skupine SDS Jelka Godec.

SDS je eno interpelacijo proti ministrici Emiliji Stojmenovi Duh sicer že vložil januarja letos, a jo je konec marca ministrica uspešno prestala. Povod za interpelacijo je bil omenjeni nakup prenosnih računalnikov, ki ga je lani izvedlo ministrstvo za digitalno preobrazbo. Interpelacijo so vložili zaradi sumov storitve kaznivih dejanj nevestnega dela v službi, oškodovanja javnih sredstev, davkoplačevalcev in javnih financ zaradi negospodarnega in nesmotrnega nakupa računalnikov.

Da je bila ta interpelacija več kot utemeljena, po mnenju SDS sedaj potrjujejo ugotovitve računskega sodišča. Izpostavili so, da se v vmesnem času saga z računalniki ni razrešila, večina prenosnih računalnikov pa še vedno ni bila razdeljena. Kot so naknadno sporočili iz SDS, je skrajni čas, da ministrica prevzame odgovornost in odide s položaja.

Ministrica je med obravnavo prvotne interpelacije vse očitke zavrnila in ocenila, da je s svojim delom in ekipo vestno opravljala svoje naloge. V današnjem zapisu na omrežju X se je SDS zahvalila za "še eno odlično priložnost, da vsem predstavimo rezultate dela ministrstva za digitalno preobrazbo". Kot je dodala, bo v prihodnjih dneh objavljeno novo poročilo Evropske komisije o stanju digitalnega desetletja, ki kaže, da je Slovenija v zadnjem letu napredovala pri skoraj vseh kazalnikih.

V današnjem odzivu na mnenje računskega sodišča pa so na ministrstvu ocenili, da je bil nakup prenosnikov smotrn in potreben, računalniki pa so že in še bodo prišli do upravičencev na zakonit in pregleden način. 

Do ponedeljka je po navedbah ministrstva javni sklad prejel skupno 2584 vlog, kar pomeni približno 27 odstotkov vseh upravičencev. Od tega je 1147 vlog še v postopku preverjanja, 872 pa je pozitivno rešenih.

Logar pripravljen prevzeti vodstvo SDS. Janša: Stranka ni na voljo za prevzeme

Ljubljana, 13. 05. 2024 08.48 |
PREDVIDEN ČAS BRANJA: 3 min
Avtor
V.L., STA, Ž.B.
Komentarji
466

Poslanec SDS Anže Logar je na kongresu stranke SDS pripravljen prevzeti vodstvo stranke, a v širšem dogovoru s predsednikom Janezom Janšo. Slednji se je odzval z besedami, da "stranka ni na voljo za prevzeme".
Iz 24UR ZVEČER: Politična analitika o Logarju in Janši
Current Time 0:00
/
Duration 7:39
Več videovsebin

 

Poslanec SDS Anže Logar trenutno ne vidi razloga za samostojno politično pot, saj čaka na kongres SDS, na katerem bo pripravljen prevzeti vodstvo stranke, je povedal v intervjuju za Reporter. Ob tem pričakuje, da se bo pomladitev stranke zgodila v širšem dogovoru in ob sporazumu s predsednikom Janezom Janšo. "Že od predsedniških volitev govorim, da pri menjavi vodstev strank ni dobro, če se zgodi 'sovražni prevzem' stranke. Še posebej ne po tako karizmatični osebi, kot je predsednik stranke," je pojasnil. "Stranke so po svojem bistvu racionalne organizacije, saj je možnost uresničitve njihovega programa odvisna od odstotkov, ki jih dobijo na volitvah." Logar zato meni, da je leto dni pred volitvami "pravi čas za razmislek, katera opcija ponuja največ možnosti za uspeh."
Janez Janša in Anže Logar
Janez Janša in Anže Logar FOTO: Bobo

Za tednik je poslanec tudi zavrnil teorije, da je njun spor z Janšo dogovorjen z namenom, da bi ustanovil svojo stranko in z njo pridobil dodatne volivce za Janševo četrto vlado: "Povejte mi, zakaj bi šel nekdo po poti, ki je bolj tvegana, ki ima pred sabo številne izzive samo zato, da bi bil potem nekomu satelit? Ni zdravorazumske logike," Logarjeve besede navaja Reporter. Nazadnje sta z Janšo komunicirala novembra lani, ko mu je sporočil, da bo odstopil kot predsednik sveta stranke.
Janša je v odzivu zapisal, da je "stranka SDS suverena, odloča članstvo in ni na voljo za prevzeme."

Glede njegove napovedi na večer predsedniških volitev, da smo na pragu nečesa velikega, pa je dejal, da kdor je to razumel kot akcijski triler, bo verjetno še večkrat razočaran. "Načrtom je treba pustiti čas, naslednje volitve so čez dve leti in takrat bo razvidno, v kateri smeri so bile moje besede mišljene," pravi.

Prepričan je, da bo premier Robert Golob, če bo še naprej vztrajal na položaju, doživel na volitvah popolno polomijo, novi obraz pa bo zmagal, če ne bo prišlo do ustrezne spremembe v SDS: "Mislim, da Slovenija potrebuje mešano vlado, ampak s poudarjeno desnosredinsko noto," je dejal Logar. 

Filozof: Sin, ki ne želi razjeziti svojega očeta
Javnomnenjska anketa, ki jo je za našo televizijo pretekli mesec pripravila Mediana, kaže, da je Logar zdrsnil na tretje mesto na lestvici najbolj priljubljenih politikov, enako kaže tudi nova anketa objavljena v časniku Delo.  

Boris Vezjak, filozof, je v oddaji 24UR ocenil, da se Logar obnaša kot sin, ki ne želi razjeziti svojega očeta, in je zdaj še enkrat potrdil, da za vsak svoj korak potrebuje soglasje Janše. "Že dolgo nisem videl kakšnega politika, ki bi postopal tako zelo servilno. On je pripravljen delovati politično samo, če mu nekdo, ki je nad njim, to dovoli in se s tem strinja. Jaz mislim, da na ta način rezati svobodo političnega delovanja si noben resen moralno pokončen politik ne bi privoščil."

Vsa ta negotovost je po njegovem mnenju zelo verjetno premišljena. "Torej premišljen način, kako pleniti pozornost, kako ustvariti nek suspenz, da se pritegne množične medije, javnosti in širših množic in to je edini način, da njegovo ime ne bi potonilo v pozabo," še meni. 
Preberi še
Bo Logar ustanovil svojo stranko? Vztraja, da je zvest SDS

Logar je sicer dolgoletni član stranke SDS, mnogi pa so ga v preteklosti že videli tudi kot možnega naslednika Janeza Janše na čelu stranke. Na zadnjih predsedniških volitvah se je podal v kandidaturo za predsednika države kot neodvisni kandidat, a v drugem krogu izgubil proti aktualni predsednici Nataši Pirc Musar. Pozneje je ustanovil društvo Platforma sodelovanja, vse od takrat pa so se v javnosti vrstila ugibanja, ali bo morda tako unovčil svoj politični kapital in stopil na samostojno politično pot. Vendar se društvo denimo ni odločilo za sodelovanje na tokratnih evropskih volitvah. Novembra lani je Logar odstopil kot predsednik sveta SDS, prav tako pa ni podpisal zaveze o delovanju v stranki do konca mandata. Kljub temu pa ostaja član stranke in poslanske skupine.

Janša: Imamo dobre kandidate, ostali so bolj dvigali loparčke, kot na kvizih v šoli

Celje, 05. 06. 2024 21.59 | Posodobljeno pred 28 dnevi
PREDVIDEN ČAS BRANJA: 2 min
Avtor
STA
Komentarji
22

Na evropskih volitvah ne bo šlo samo za to, kdo bo Slovenijo zastopal v EU, ampak tudi, kam bo šla slovenska demokracija, meni prvak SDS Janez Janša. SDS je kampanjo vzela resno, ponudila vsebino in najmočnejšo listo. A čas za štetje mandatov bo šele v nedeljo, nič še ni odločeno, treba se je še boriti, je dejal in pozval k udeležbi na volitvah.
Janez Janša na volilni konvenciji SDS
1 / 4

Na dan splošnega glasovanja bo tako slovensko kot evropsko volilno telo odločalo o obrambi vrednot, na kateri je nastala EU, je v nagovoru zbranim v Celju na volilni konvenciji SDS pred evropskimi volitvami poudaril Janša.

Kampanja je sicer v zadnji etapi, a se v tem času po Janševi oceni "ni dalo veliko pogovarjati o tem, za kaj se danes gre v Evropi".

V SDS so pripravili vsebinski manifest, predstavili odgovore na izzive današnjega časa, svoja stališča pa želeli soočiti s konkurenčnimi strankami, a pri tem niso imeli veliko sreče. "Naši kandidati so ob nekaj drugih izjemah skušali govoriti o vsebini, ostali pa so bolj dvigali loparčke, kot na kvizih v šoli," je prvak opozicije ošvrknil politične tekmece.

Vladni koaliciji je ob tem očital "lansiranje" določenih tem, kot so vprašanje priznanja Palestine in pobuda za varen dostop do splava. Medtem pa so ključni problemi, ki jih občutijo Evropejci, izostali, meni. "Nas skrbi varnost, vojna v Ukrajini, konflikti na Bližnjem vzhodu, energetska draginja, vprašanje prehranske varnosti, ali bomo sposobni kot Evropa zavarovati zunanje schengenske meje," je med drugim naštel.

Tisti, ki imajo trenutno v Sloveniji v rokah škarje in platno, pa teh problemov ne vidijo, ter jih pometajo pod preprogo, ker nimajo rešitev, je ocenil.
Volilna konvencija SDS v Celju
1 / 11

So pa v SDS medtem po Janševem prepričanju predstavili najmočnejšo listo doslej. "Imamo kandidate, ki so vredni vašega zaupanja" je zatrdil.

"Vsak glas bo štel dvojno"

Po torkovem dogajanju v DZ ob priznanju Palestine, pri čemer v SDS koaliciji očitajo teptanje poslovnika DZ, pa bo po Janševih besedah vsak glas štel dvojno. "To mora biti upor proti zlorabi, proti uničevanju slovenske demokracije in ob tem še boj za Evropo," je pozval.

Prepričan je, da je odgovor, kako naprej, tudi v visoki volilni udeležbi na volitvah. Tako vse državljane, ki še niso odločeni, da se podajo na volitve, poziva, da oddajo svoj glas. "Mogoče je to zadnja možnost. Ker tisti, ki ne spoštuje poslovnika, se lahko tudi odloči, da ne bo več volitev," je dejal Janša.

Zaključnega dogodka predvolilne kampanje SDS se je sicer ob kandidatih SDS udeležilo tudi več vidnejših predstavnikov stranke.

Aktualna evropska poslanca SDS Romana Tomc in Milan Zver sta pred začetkom volilne konvencije ocenila, da je bilo v kampanji premalo vsebine, evropske teme pa da so se izgubile. Se pa strinjata, da je bila tokratna kampanja intenzivna in tudi v znamenju boja med kandidati znotraj posameznih list.

Janša: Koalicija v dveh letih uresničila slabih 14 odstotkov napovedanega

Ljubljana, 30. 05. 2024 14.46 |
PREDVIDEN ČAS BRANJA: 6 min
Avtor
STA, K.K.
Komentarji
281

Koalicija je v prvi polovici mandata po vsebini uresničila slabih 14 odstotkov tega, kar si je sama zadala, je na odboru DZ ugotavljal prvak SDS Janez Janša. Kritike na vlado je usmeril tako na področju zdravstva, obvladovanja migracij kot na plačni sistem v javnem sektorju. Poslanec NSi Jožef Horvat je dve leti vlade Roberta Goloba danes pospremil z besedami, da smo spremljali dve leti počasnega učenja. Gledamo že četrto ponovitev vlad novih obrazov, rezultati pa so podobno neučinkoviti kot v prejšnjih predstavah, je dodal.
Iz 24UR: Kaj na dosežke pravi opozicija?
Current Time 0:00
/
Duration 0:00

Janez Janša je bil v uvodu današnje seje odbora, ki je bila sklicana na zahtevo SDS, kritičen do vlade bodisi zaradi ukrepov, ki jih je sprejela na različnih področjih, bodisi zato, ker so po njihovi oceni ustrezni ukrepi umanjkali. Začel je pri reorganizaciji vlade s povečanjem števila ministrstev in ugotavljal, da je bila obljuba, da nova ministrstva ne bodo zahtevala novih zaposlitev, prazna.

Od nastopa vlade 1. junija 2022 do 1. aprila letos se je namreč po njegovih navedbah skupno število zaposlenih v državni upravi povečalo za 534, hkrati pa se je v tem času število vojakov in policistov zmanjšalo za več kot 500. Namesto njih se je zaposlila birokracija, je ugotavljal in dodal, da je tako reorganizacija v državni upravi prinesla več kot 1000 novih zaposlitev v manj kot dveh letih, kar pomeni strošek blizu 100 milijonov evrov bruto.
Protest SDS v Ljubljani
Protest SDS v Ljubljani FOTO: Aljoša Kravanja

Ocenil je, da je vladna koalicija sama sebi naredila velik problem s tem, ko je ukinila ukrepe iz protibirokratskega paketa, ki je bil sprejet v prejšnjem mandatu. Zdaj pa se po njegovih besedah ravno ti podvojeni ali pa predolgi postopki uporabljajo kot izgovor, zakaj neka stvar ni narejena, pri čemer je posebej izpostavil popoplavno obnovo. "Zdaj, ko je treba hitreje sanirati situacijo po poplavah, jamrate, da so postopki predolgi," je dejal. 

Na področju zdravstva je od celega paketa obljub, ki jih je podpisala koalicija, po njegovih besedah morda realiziranih šest odstotkov. Čakalne vrste so se podaljšale, poteka zdravniška stavka, ki je najdaljša v zgodovini. Vlada pa se – namesto, da bi šla v nek odprt dialog –, "trudi preko medijskega monopola diskreditirati zdravstvo, zdravnike. Predsednik vlade, ki je troživka, jih imenuje za dvoživke," je dejal prvak SDS.

Menil je, da se ne išče dejanskih rešitev, ob tem, da je v EU vsaj pet ali šest držav, kjer je zdravstvo organizirano tako, da vzorno deluje in "ni treba izumljati tople vode". Govori se o krepitvi javnega zdravstva, dejansko pa se predlagajo rešitve, ki sodijo v okvir državnega zdravstva. Govori se o tem, kako zasebno zdravstvo zažira javno zdravstvo, dejansko pa ti radikalni ukrepi, s katerimi se posega v državni zdravstveni sistem, krepijo ravno to zasebno zdravstvo, ker pač najboljši kadri odhajajo tja, je opozoril.
Preberi še
Zdravniške organizacije: Stanje je katastrofalno, ukrepati je treba takoj

Pri reformi plačnega sistema je po njegovih besedah vlada na začetku izbrala pameten pristop, zdaj pa potekajo neka pogajanja, kjer iz meseca v mesec odlagajo roke, do kdaj se bodo zmenili. Stavkajo upravne enote, od hitrosti katerih je v veliki meri odvisna tudi hitrost razvoja. "Ne vem, zakaj je slovensko gospodarstvo tako potrpežljivo, da tukaj ni nekega glasnejšega upora proti tej situaciji, ker kamorkoli prideš, jamrajo, da zdaj se pa čaka in sredstva zamujajo, obresti se višajo, ker pač neke vloge nekje stojijo," je dejal.

13.000 računalnikov, ki v veliki meri ostajajo nerazdeljeni, so po njegovem lakmus stanja na področju digitalne preobrazbe. "Kako naj ljudje verjamejo, da je to novo ministrstvo sposobno digitalizirati slovensko javno upravo, če ni sposobno iz tistega skladišča v Logatcu zastonj razdeliti 13.000 računalnikov," se sprašuje Janša.
Preberi še
Majhno zanimanje za 10 tisoč računalnikov, prejeli manj kot 1000 vlog

Opozoril je tudi, da ostajajo neuresničene vladne obljube na področju stanovanjske politike. Zdaj pa se mladim namesto stanovanj "ponuja glasovanje o marihuani". Medtem ko je bilo v mandatu prejšnje vlade veliko očitkov, da socialni dialog ne poteka, pa zdaj, ko Ekonomsko-socialni svet ne deluje, očitno ni nobenega problema, je še nanizal ter se ob koncu dotaknil še področja migracij.

Kot je dejal, se namera o vzpostavitvi dveh migrantskih centrov na južni meji ne sme realizirati. Najbolj pa po njegovih besedah pogrešajo neko iniciativo do sosednje Hrvaške, ki je prevzela odgovornost za schengensko mejo, da se ji tudi ponudi pomoč, neko evropsko akcijo, da se zunanja meja EU zavaruje. "Tisočkrat več energije se vlaga v priznanje neke teroristične entitete kot v reševanje tega problema, ki slovenske davkoplačevalce veliko stane," še meni predsednik največje opozicijske stranke.

V NSi po dveh letih dela vlado označili kot počasi se učečo in neučinkovito

Poslanec NSi Jožef Horvat je dve leti vlade Roberta Goloba danes pospremil z besedami, da smo spremljali dve leti počasnega učenja. Gledamo že četrto ponovitev vlad novih obrazov, rezultati pa so podobno neučinkoviti kot v prejšnjih predstavah, je dodal. Kljub temu ocenjuje, da bo vlada zaradi udobne večine v DZ zdržala do konca mandata.

"Zdi se, da se bomo z nesposobnostjo in neučinkovitostjo te vlade ukvarjali do naslednjih volitev," je bil oster na današnji novinarski konferenci. Kot primere tega je naštel val stavk v javnem sektorju, nezadovoljstvo zaposlenih v zdravstvu, nezadovoljstvo ljudi na poplavljenih območjih, ki da še vedno čakajo na prve konkretne ukrepe, in opozorila gospodarstva, da gre država v napačno smer.

"Podobno kot svoje sodelavce tudi svoje obljube meče čez ramo. 30 dni do specialista, 30.000 stanovanj za mlade, pokojninska in davčna reforma, to je samo nekaj ciljev, ki si jih je ta vlada zadala," je navedel. Spomnil je na veliko število glasov, ki jih ima koalicija v DZ. "Še nikoli v zgodovini Slovenije neka vlada ni imela tako udobne večine in še nikoli v zgodovini ni tako amatersko zapravila takšne priložnosti," je bil kritičen.
Jožef Horvat
Jožef Horvat FOTO: Luka Kotnik

Vladi je očital še, da ni uspela pomiriti političnih nasprotij, temveč jih je v doseganju kratkoročnih političnih ciljev celo poglabljala. Kot primere je navedel "grobo politizacijo ključnih institucij in zlorabo represivnih organov, povezavo vrha Policije, Nacionalnega preiskovalnega urada in obveščevalnih služb z Robertom Golobom" in obstoj "vladnih medijev, ki se jih uporablja za diskreditacijo političnih nasprotnikov".

Meni še, da želi Golobova vlada privatizirati energetiko in izrazil nasprotovanje t. i. solarizaciji Slovenije, saj da sta jedrska in hidroenergija ključna vira električne energije. "Poti v nizkoogljično družbo brez drugega bloka jedrske elektrarne ne bo," je ocenil.
Preberi še
Davčne spremembe v več paketih, vlada napoveduje tudi obdavčitev premoženja

Glede davčne politike je vladi očital, da je ljudem naložila za 7,5 milijarde dodatnih davčnih obremenitev in obljubila davčno reformo, ki naj bi razbremenila delo, sedaj pa govori le še o davčnih spremembah. "Potrebujemo višje neto plače za vse visoko kvalificirane razvojne kadre, ne le za nekatere," je prepričan Horvat. Stimulacijo zgolj tistih, ki bi se vrnili v Slovenijo, je označil za diletantski ukrep in ocenil, da bi bilo bolje, da vlada uvede razvojno kapico in v splošnem poskrbi za talente in najboljše kadre. Kritiziral pa je tudi poseg v obdavčitev samostojnih podjetnikov, ki uveljavljajo normirane stroške, in izrazil sum, da se vlada s tem maščuje zdravnikom.

Vajeti so vladi po njegovih besedah ušle iz rok tudi na področju zdravstva, kjer želi čakalne vrste skrajšati tako, da zdravnikom omeji ali celo prepove delo. V NSi bi se tega nasprotno lotili tako, da bi izkoristili vse kapacitete v zdravstvu, to sicer čakalnih vrst ne bi povsem odpravilo, bi pa jih občutno zmanjšalo, je ocenil poslanec opozicijske stranke.

Po Horvatovih besedah pa vlada podcenjuje tudi področje varnosti in resnost grožnje, ki jo prinašajo nezakoniti prehodi meje. Kljub navedenemu pa Horvat ocenjuje, da bo koalicija zdržala do konca mandata, a se ne nadeja, da bo v tem času rešila ključna vprašanja družbe

Po pozivih SDS pristojni zagotavljajo: za varnost glasovnic bo poskrbljeno

Ljubljana, 04. 06. 2024 15.24 | Posodobljeno pred 30 dnevi
PREDVIDEN ČAS BRANJA: 4 min
Avtor
STA
Komentarji
501

Predsednik SDS Janez Janša poziva volivce, naj razen v izrecnih primerih, ko se glasovanja "nikakor ni možno udeležiti v nedeljo", ne glasujejo na predčasnih volitvah, ampak naj svoj glas na evropskih volitvah in referendumih oddajo v nedeljo. Razlog za tak poziv je vprašljivo varovanje glasovnic, oddanih na predčasnih volitvah, je pojasnil. A je direktor službe DVK Igor Zorčič ob tem zatrdil, da bodo storili vse, da bo ta del volitev potekal, kot veleva zakon. Nosilec liste SD za evropske volitve Matjaž Nemec verjame, da predčasno glasovanje poteka v skladu z veljavno zakonodajo in da so zagotovljeni vsi potrebni varnostni in pravni ukrepi.
Iz 24UR ZVEČER: Zorčič o predčasnem glasovanju
Current Time 0:00
/
Duration 5:32
Več videovsebin

SDS je na seji sveta pred evropskimi volitvami sprejela resolucijo, s katero je predlagala, da se dosledno izvaja volilna zakonodaja, vrnejo ukinjena volišča in zagotovi sprotno štetje glasovnic, oddanih na predčasnih volitvah, Državna volilna komisija (DVK) pa je ta predlog zavrnila, je na današnji novinarski konferenci spomnil Janša.

Danes je prvi dan predčasnega glasovanja, glasovnice pa se preštejejo šele na dan glasovanja, v nedeljo. Zato je varovanje teh glasovnic po Janševem mnenju vprašljivo. Zakon o volitvah v DZ ne prepoveduje sprotnega štetja glasov oz. tega ne določa, po logiki bi morali glasovnice prešteti vsak dan po koncu glasovanja in o tem narediti zapisnik, meni.
Janez Janša
Janez Janša FOTO: Aljoša Kravanja

"Še bolj vprašljivo" pa se mu zdi, da je v nekaterih slovenskih krajih na enem mestu za predčasno glasovanje združenih več volilnih okrajev. Zakon o volitvah v DZ namreč v 69. členu določa, da se predčasno glasovanje opravi na posebnem volišču na območju okrajne volilne komisije. "To, kar se dogaja danes v Ljubljani in Mariboru in še v nekaterih drugih mestih v Sloveniji, je nezakonito," je izpostavil in dodal, da so tudi na to opozorili DVK, a ta "s preglasovanjem zavrača logične predloge, ki bi zgolj povečale zaupanje v transparentnost in poštenost volitev".

SDS bo vztrajala pri spoštovanju zakona o volitvah v DZ in pri zagotovitvi transparentnosti predčasnega glasovanja in te pomisleke predstavila tudi mednarodni delegaciji, ki spremlja volitve, je napovedal. Dodal je, da v SDS ne postavljajo pod vprašaj legitimnosti volitev, temveč zadosten nadzor na predčasnih volitvah.
Preberi še
Do četrtka odprtih 97 volišč za predčasno glasovanje

Ob teh pozivih pa je danes kandidatka SDS za evropske volitve Zala Tomašič pred ljubljanskim voliščem volivcem, ki so prišli glasovat predčasno, delila letake stranke in pozivala, naj glasujejo zanjo, zaradi česar je po njenih navedbah posredovala tudi policija.

"Tukaj ne vidim nobene kontradiktornosti, vidim pa je veliko v tem, da je okrajna volilna komisija zdaj reagirala na delitev volilnega materiala na pločniku kljub temu, da ni volilnega molka (...), se je pa to dopuščalo vsem ostalim doslej," je komentiral Janša.

Zorčič: DVK bo storila vse za varnost predčasnega glasovanja na najvišjem nivoju

Direktor službe DVK Zorčič Janševe očitke in namigovanja zavrača ter zagotavlja, da bodo storili vse za najvišjo varnost predčasnega glasovanja.

Janša je sicer kot vprašljivo danes ocenil tudi, da je v nekaterih slovenskih krajih na enem mestu za predčasno glasovanje združenih več volilnih okrajev. Zorčič je spomnil, da se je DVK o tem že pogovarjala. Takšna praksa je sicer v posameznih krajih, denimo v Ljubljani, zaživela v času covidnih ukrepov, obdržala pa se je tudi ob vseh nadaljnjih volitvah in referendumskih glasovanjih, je pojasnil. "Stvar pa je vredna premisleka, nenazadnje tudi s strani službe DVK, ki je pred vsakokratnimi volitvami ali referendumi postavljena pred tveganje, ali bo lahko na tistem mestu organizirala glasovanje, glede na to, da so prostori v lasti javnega zavoda," je izpostavil Zorčič.

Zatrdil pa je, da ima vsak volivec možnost, da se odloči za predčasno glasovanje, in da nobenemu ta zakonska možnost ni onemogočena.

Sicer pa po njegovih informacijah predčasno glasovanje za zdaj poteka nemoteno. "Upam, da tako ostane tudi do konca predčasnega glasovanja," je sklenil Zorčič.
Predčasno glasovanje za evropske volitve in referendume v Ljubljani
Predčasno glasovanje za evropske volitve in referendume v Ljubljani FOTO: Aljoša Kravanja

Gibanje Svoboda ostro obsojajo izjavo Janše

"Gre za še eno izmed številnih potez stranke SDS in njenega predsednika, s katero želijo zasejati dvom v slovensko demokracijo ter s tem na volitve, ki so praznik demokracije, prilepiti črn madež," so zapisali v sporočilu za javnost.

Kot so dodali je pravica vsakega volivca in volivke, da svoj glas "izrazi po svoji vesti in na način, ki je skladen z zakonodajo, torej tudi na predčasnem glasovanju". 

Zato v stranki pozivajo vse, naj svoj glas oddajo kakor želijo, bodisi na predčasnih volitvah bodisi v nedeljo. "Pomembno je le, da se volitev udeležijo," so sklenili.

Nemec zavrača "manipulacije Janše" glede predčasnega glasovanja

"Ostro zavračam manipulacije predsednika SDS Janeza Janše, ki poziva ljudi, da naj ne glasujejo predčasno," je zapisal v sporočilu za javnost.

"Predčasno glasovanje je pomemben del našega demokratičnega procesa, ki omogoča vsem državljankam in državljanom, da izrazijo svojo volilno pravico v skladu s svojimi časovnimi zmožnostmi," meni Nemec.

Ob tem izpostavlja, da sta transparentnost in poštenost volilnega procesa ključni vrednoti, ki ju Socialni demokrati dosledno zagovarjajo. "Zato pozivam vse volivce, naj se udeležijo volitev, predčasno ali na volilni dan, in s tem prispevajo k prihodnosti Evropske unije," je dodal.

Janša: Doleteli sta nas dve katastrofi: ujma in Golobova vlada

Ljubljana, 21. 03. 2024 14.08 |
PREDVIDEN ČAS BRANJA: 4 min
Avtor
STA, M.S.
Komentarji
2977

Na Kongresnem trgu v Ljubljani se je odvil protestni shod, ki ga je organizirala največja opozicijska stranka SDS. Zbralo se je več tisoč ljudi, številni pa so v prestolnico prišli z vlakom ali z organiziranimi avtobusnimi prevozi. Zbrani so poudarili, da imajo dovolj premierja Roberta Goloba in njegove vlade in jo pozvali k odhodu.
Iz 24UR: Različni odzivi po protestnem shodu
Current Time 0:00
/
Duration 2:45
Več videovsebin

Udeleženci shoda, kritični do Golobove vlade in trenutnega stanja v državi, so nezadovoljstvo z vladajočo koalicijo izražali tudi s transparenti, na katerih so med drugim vladajoči politiki sporočali, da se pravica do vladanja konča, ko se začne "škodovati lastni državi, krasti, lagati svojim ljudem". Opaziti pa je bilo tudi napise, kot so "Golobova vlada, ne hvala" in "Golob dost' te mamo, odleti na jug".

Posamezni udeleženci so v izjavah med drugim izrazili nasprotovanje vzpostavitvi azilnega doma v Središču ob Dravi in na Obrežju, vladi pa očitajo tudi višanje davkov in "netransparentno porabo davkoplačevalskega denarja". "Take vlade, kot jo imamo zdaj, je ne rabimo," je dejal eden od udeležencev.

Janša: Politična katastrofa je naplavila vladavino nesposobnih

Shoda so se med drugim udeležili tudi poslanci in vidnejši predstavniki SDS, zbrane je nagovoril predsednik SDS Janez Janša. "Slovenijo sta v zadnjih dveh letih prizadeli dve katastrofi. Ena je bila ujma lanskega avgusta, druga je bila Golobova vlada prvega junija 2022," je med drugim dejal zbranim. "Politična katastrofa, ki smo jo doživeli, je naplavila vladavino nesposobnih," je dodal. 

"Namesto da bi ob silni večini, ki jo imajo v DZ, odgovorno upravljali z državo, so vladanje razumeli kot prisvajanje te države," je začel z nizanjem kritik vladajoče koalicije. Vsaka vlada, ki dobi podporo v DZ, bi namreč morala biti vlada celotne države, ki je ne dobijo v last, ampak odgovorno upravljanje, kar je vladajoča koalicija pred volitvami tudi obljubljala. Po Janševih besedah ima Slovenija vlado, kot je še ni imela, vodi pa jo "vrhunski menedžer, ki nas vsak dan preseneti s kakšno novo formulo za rešitve".

Koaliciji je očital, da ponavlja pristope, značilne za svetovno levico, ki se je nekoč borila za delavce, danes pa samo še za lastne žepe in migrante. Ob tem je koaliciji ostro očital, da "želijo iz migrantov narediti nove volivce, ker jim domačih zmanjkuje".
Govor Janeza Janše na shodu
Current Time 0:00
/
Duration 0:00

Poudarek na migracijah

Tudi sicer je Janša v svojem govoru dobršen del posvetil po njegovi oceni zgrešeni politiki vlade pri upravljanju z migracijami. Formula zdravega in razumnega odnosa do različnih vrst migracij je po njegovih besedah preprosta: beguncem, materam in otrokom, ki bežijo iz držav v vojni, pomagamo po najboljših močeh, delovni migranti z delovnimi dovoljenji in urejeno dokumentacijo, ki želijo delati, so dobrodošli, a ob spoštovanju našega načina življenja. Migranti, ki nezakonito prečkajo državno mejo, pa kršijo zakon in nimajo v Sloveniji kaj iskati.

Golobovi vladi je ob tem očital, da je sama pomnožila problem nezakonitih prehodov meje in ko je "vsem zrasel čez glavo v Ljubljani", ga zdaj želijo z načrtovanimi izpostavami azilnih domov seliti po Sloveniji.
Protestni shod SDS v Ljubljani
1 / 14

Sicer pa je Janša v govoru, v katerem je vladi očital vrsto zgrešenih politik, med drugim tudi na področju gospodarstva in kmetijstva, znova poudaril prepričanje, da vlada ne uživa več večinske podpore ljudi. Za izhod iz "močvirja", v katerem se je znašla Slovenija, pa je po njegovih besedah treba postopati enako kot ob lanskih avgustovskih poplavah in stopiti skupaj. "Kajti še posebej v zadnjem desetletju so nas naučili, da iz tovarne za reciklažo in izdelavo novih političnih obrazov prihajajo vse slabši izdelki, in naslednji tak izdelek bo še slabši," je bil kritičen prvak SDS.

Obenem je zatrdil, da sami v SDS ne izključujejo, ampak ponujajo izbiro. "Kdor ni proti nam, ta je lahko z nami. Vendar naj bo hkrati jasno: kar so porušili, bomo zgradili nazaj in kar so pokradli, bo vrnjeno ljudem," je zatrdil Janša.
Protest SDS v Ljubljani
1 / 11

Shoda se sicer ni udeležil Anže Logar, ki je organiziral svoj dogodek v Kopru. Današnji shod je sicer prvak SDS napovedal že na slavnostni akademiji ob 35-letnici stranke pred dobrim mesecem. Shod je označil za prvo glasno budnico, naslednja pa bo po njegovih besedah 9. junija, ko bodo potekale volitve v Evropski parlament. 

Namen današnjega shoda je "vsem, ki uničujejo našo domovino", jasno povedati, da imajo dovolj, so v preteklih dneh na družbenih omrežjih napovedovali v SDS. Kot so še zapisali v vabilu, je "čas za novo slovensko pomlad". "Slovenija zmore več," so še poudarili. Na shod so sicer vabili tudi prek plakatov po Sloveniji, na katerih je pod napisom Dovolj! fotografija predsednika vlade Roberta Goloba. Zbrane na Kongresnem trgu pso pozivali tudi k včlanitvi v SDS.

Shod v središču Ljubljane je ob prisotnosti Policije potekal mirno in brez izgredov.

Janša glede priznanja Palestine: Vladi dajemo čas za razmislek

Ljubljana, 04. 06. 2024 14.59 | Posodobljeno pred 30 dnevi
PREDVIDEN ČAS BRANJA: 2 min
Avtor
STA
Komentarji
53

Predsednik SDS Janez Janša je dejal, da dajejo s predlogom za posvetovalni referendum glede priznanja Palestine vladi čas za razmislek. "Predlog za posvetovalni referendum je akt, ki odloži odločanje za 30 dni," pa je dejal glede domnevne namere koalicije, da bi glasovanje v državnem zboru vseeno izpeljala.
Iz 24UR: Priznanje Palestine
Current Time 0:00
/
Duration 3:17
Več videovsebin

 

"Mi s tem mesecem tudi kupujemo vladi čas za to, da se glave malo streznijo in da pride do nekega napredka v teh poskusih mirovnih procesov in da se potem Slovenija pridruži državam, ki bodo ta korak naredile v najbolj primernem trenutku, kot ga je včeraj opisal državni sekretar iz kabineta predsednika vlade (Vojko Volk)," je dejal.
Janez Janša
Janez Janša FOTO: Bobo

Izrazil je prepričanje, da obstaja možnost, da v teh 30 dneh pride do nekega mirovnega načrta, do pogajanj med Izraelom in Palestinci ter zaustavitve konflikta.

Na novinarsko vprašanje, kako komentira poročanja, da naj bi koalicija iskala načine, kako bi vseeno že zdaj izpeljala glasovanje o priznanju Palestine, je Janša dejal, da je zakon jasen, in sicer da posvetovalni referendum odloži odločanje za 30 dni.

Kot je pojasnil, so se tega akta posluževale tudi stranke sedanje koalicije, ko so bile v opoziciji. "In sprejem odločitev, tudi če je bil tak predlog zavrnjen, je bil odložen za 30 dni, tako da ne vem, kakšen izhod iščejo, če prisegajo na vladavino prava," je poudaril.

Poslanska skupina SDS je v ponedeljek vložila predlog posvetovalnega referenduma glede priznanja Palestine, s tem pa preprečila, da bi državni zbor o tem glasoval že danes, kot je bilo načrtovano. Poslanci bodo danes na izredni seji vseeno razpravljali o sklepu vlade o priznanju Palestine, ki ga je v ponedeljek že podprl odbor za zunanjo politiko.

Kadrovsko prerivanje v SDS pred evropskimi volitvami

Ljubljana, 21. 05. 2024 19.01 |
PREDVIDEN ČAS BRANJA: 1 min
Avtor
Žana Vertačnik
Komentarji
27

Pred evropskimi volitvami kadrovsko prerivanje v največji opozicijski stranki, politični novinki Zali Tomašič naj bi namreč bolj izkušeni člani SDS-a očitali prepogosto pojavljanje na strankarski televiziji. Aleša Hojsa je zmotilo tudi, da je Tomašičevo podprl Pavel Rupar, predsednik stranke Glas upokojencev.
