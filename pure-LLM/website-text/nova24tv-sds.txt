[Intervju] Janez Janša: Glas za SDS je glas za varno, sproščeno in stabilno Slovenijo
Foto: Polona Avanzo

Datum:
1. 6. 2024, 23:58
Predviden čas branja: 39 min.

“Boriti se moramo do zadnje sekunde štetja glasov. Volivcem moramo jasno predstaviti alternative. Da je glas za svobodnjake in levičarje glas za nove imigrantske centre in denar za politkolesarje. Medtem ko je glas za SDS glas za varno, sproščeno, demokratično in stabilno Slovenijo. Glas za svobodo izražanja in enake vatle za vse. SDS je danes edina dovolj stabilna, suverena, močna, strokovna in povezovalna politična sila za dobro vodenje države.”
The Beautiful Luxembourg
01:14
% Buffered
00:29 / 02:08
Copy video url
Play / Pause
Mute / Unmute
Report a problem
Language
Share
Vidverto Player
                   

Po dveh letih Golobove vlade in pred volitvami v Evropski parlament smo se s predsednikom Slovenske demokratske stranke Janezom Janšo pogovarjali o prvem in drugem polčasu mandata, gospodarski kondiciji države, delu v opoziciji, razočaranju nad vlado zaradi neizkoriščenih priložnostih, krepitvi SDS, poskusu siromašenja podeželja z ukinjanjem volilnih okrajev, NSi, Anžetu Logarju in Jerneju Pikalu, razmerah v EU, alternativah in rešitvah.
Preberite še: Golob vsem na očeh lagal o Sloveniji kot gospodarskem šampionu

Gospod Janez, naj začneva z domačimi, slovenskimi razmerami. V letih 2022/2023 ste v času najhujše zdravstvene krize po osamosvojitvi, v času epidemije, pandemije novega koronavirusa vodili 14. Vlado Republike Slovenije.  Ko se pogovarjam z ljudmi, se še danes čudijo, kako to, da ljudje, volivci, niso v dovolj veliki meri nagradili trdega dela vaše vlade in tedanje koalicije, ampak t. i. nov politični obraz, ki so ga izbrali partijski botri iz ozadja s pomočjo ustvarjalcev javnega mnenja …

Samo čudenje ne bo nič pomagalo. Treba je vzeti pot pod noge in nagovoriti tudi tiste volivce svobodnjakov, ki se danes upravičeno čutijo zavedeni ali prevarani.
Foto: Polona Avanzo

Vladajoča koalicija, vključno s predsednico državnega zbora, v parlamentu dela vse, da ne bi temeljito preiskali spornih poslov aktualnega predsednika vlade. Očitno se bojijo resne preiskave.

Strah je velik. Zavedajo se, da sami počnejo vse tisto, kar pompozno očitajo drugim. Kot vladna koalicija z veliko večino v DZ in močnim vplivom na preiskovalne organe, tožilstvo in sodstvo so na začetku mandata tekoče ustanavljali preiskovalne komisije proti SDS. Takrat je bilo vse dovoljeno in zakonito. Prebrskali so SDS, Nova24TV, Demokracijo in še nekaj tistih medijev, ki jih ne obvladujejo v celoti. Ker so s funkcijami in drugače podkupili NSi, SDS ni imela dovolj podpisov za ustanovitev preiskovalne komisije za sume oškodovanja davkoplačevalcev prek GEN-I. Potem ko pa je komisijo dosegel državni svet, pa za vladajoče nenadoma pravila za njeno delo niso več dobra. Predlagajo celo zakon, s pomočjo katerega bi upravičenost posamezne zahteve za preiskovalno komisijo presojalo ustavno sodišče, v katerem ima tranzicijska levica dvetretjinsko večino.

Minevata dve leti oziroma prvi polčas od nastopa Golobove vlade. Kako dolg bo po vašem drugi polčas?

Če bo po evropskih volitvah prišlo do delne rekonstrukcije Golobove vlade, še kakšno leto. Sicer lahko tudi manj.

Kaj je po vaše glavni uspeh in kaj glavni neuspeh te vlade?

Glavni uspeh te vlade je dejstvo, da je tako dolgo časa, kar dve leti, tako veliko ljudi tako močno vlekla za nos. Potreben je neke vrste talent, kakorkoli že izkrivljen, da lahko nekdo iz dneva v dan obljublja reči, ki se potem ne uresničijo. Brez trohice samorefleksije. Justin Stanovnik bi temu dejal, da so zato potrebni ljudje posebnega kova. Kot je bil recimo Boris Kidrič, ki je dejal, da je komunist humanist že po definiciji. In da je human tudi takrat, ko ubija na najbolj krut način.

Verjetno je tudi širše okolje izkrivljeno do te mere, da to vsaj delno sprejema. Sicer bi prej prišlo do spontanega upora. Se strinjate?

Popolnoma. Na tragičen, žalosten način so s tem umorom resnice, s to absolutno izkrivljenostjo resničnosti prekvasili slovensko družbo. Tako slovensko kot evropsko oziroma zahodno civilizacijo. Izkrivljenost je dosegla stopnjo, ki presega Orwella in njegovo Živalsko farmo. Od nacionalnih žirij določen zmagovalec zadnje Evrovizije npr. ni bil le moški, oblečen v krilo, ampak so mu dodali tudi perje. Njegovi kolegi pa so uprizarjali satanistične rituale. In to zblojenost so mnogi mediji poimenovali kultura in umetnost. Spontani upor se je tu sicer zgodil v glasovanju gledalcev po Evropi. V Sloveniji so v aktualno vlado kot ministrico za kulturo postavili obiskovalko Fotopuba, kjer so se dogajale še hujše perverznosti kot na Evroviziji. Zoran Janković je že pred dobrim desetletjem kandidiral pod sloganom “Pošteno”. Nedavno je na Rožniku prav on oznanil konec kapitalizma. Pa Golobova stranka se imenuje “Svoboda”, izvaja pa čiščenje političnih nasprotnikov. Slovenski sodniki govorijo o vladavini prava, nastopajo pa v rdečih majicah na prireditvah SD. Njihove kolegice sodnice pa v pionirskih ruticah in kapicah. Tanja Fajon se zgraža nad nepokopanimi žrtvami v Gazi, doma pa skupaj z Jankovićem nasprotujejo pokopu pobitih vojnih ujetnikov in Romov iz Iške na pokopališču v Ljubljani. Naštevali bi lahko v nedogled. Drži. Okolje je izkrivljeno, zato lahko Golob ob mili reakciji vsak dan obljubi nekaj, česar potem ne izpolni. Podpora vladi je sicer močno padla, vendar še zdaleč ne sorazmerno z njeno učinkovitostjo.

Pa največji neuspeh te vlade ob polčasu?

Zamujena priložnost v globalu. Imajo 53 glasov v DZ, kar je sanjska večina. Skupaj z obkoalicijsko NSi celo ustavno večino. Imajo opozicijo, SDS torej, ki je pripravljena konstruktivno podpreti vsak pomemben korak naprej ali nujno reformo, kar smo dokazali s pomočjo vladi ob lanski ujmi ali s kooperativnostjo ob predlogu za referendum o NEK 2.  Čas pa jim teče ne samo v prazno, ampak glasovalno moč izkoriščajo za rakovo pot. Ukinili so urad za demografijo, prekinili mini davčno reformo in razbremenitev plač, v pogajanjih prevarali zdravnike, odpravili vrsto protibirokratskih ukrepov, povečali in podražili vlado in administracijo, zapravili milijone za škodljive provladnike in politkolesarje, ponižali svojce žrtev z ukinitvijo dneva spomina, razjezili rojake ob meji z napovedmi o novih migrantskih centrih itd., itd. Junija 2022 so sicer dobili v upravljanje državo v zelo dobri gospodarski kondiciji. Slovenija je bila med gospodarskimi zmagovalci izhoda iz pandemičnega obdobja. S pogajanji smo pridobili zajetne vsote evropskih sredstev za okrevanje in jih razporedili po vsej državi.

Kakšno je gospodarsko stanje Slovenije danes?

Še vedno razmerama ugodno. Zaposlenost je visoka, davčni prilivi solidni in realne potrebe po socialnih transferjih obvladljive. Skrbi podatek o drastičnem padcu industrijske proizvodnje v marcu, ki delno striže z nekaterimi drugimi makroekonomskimi kazalniki. Če je resničen, kar pa ob stanju v slovenski statistiki ni več tako samoumevno, nas lahko skrbi dinamika javnih financ v naslednjih mesecih. Napoveduje namreč ne samo ohlajanja, ampak pravo zimo. Mednarodni denarni sklad, OECD in Evropska komisija sicer napovedujejo Sloveniji za letos in prihodnje leto rast nekje med 2 in 2,5 odstotka, kar je glede na stopnjo razvitosti premalo za dohitevanje razvitih, še posebej pa je ta rast prenizka glede na potenciale, ki jih Slovenija ima.
To je rezultat zamujenih priložnosti. Sposobni smo vsaj še naslednjih pet let dosegati stopnjo rasti med 3,5 in 5 odstotkov letno. Slovensko gospodarstvo je sposobno dosegati rast, ki najmanj za 2 odstotka letno presega povprečno rast BDP v EU. V idealnejših razmerah, z izvedbo potrebnih posodobitev našega šolskega sistema, regulacije trga dela, debirokratizacijo in razumnimi davki pa najmanj še enkrat toliko.

Stavka zdravnikov traja rekordno dolgo. Delavci na upravnih enotah stavko še zaostrujejo. Vlada se do stavkajočih vede ignorantsko, z zdravniki se ne pogovarja niti pristojna ministrica, kaj šele predsednik vlade. Ta se prav tako ni sešel s stavkajočimi upravnimi delavci. Posledice pa čutimo državljani. Zakaj si po vaše vlada lahko privošči takšno ignoranco problemov? Kje so rešitve?

Če bi se nekaj podobnega dogajalo v našem mandatu, bi kamere POP TV, RTVS in številnih drugih medijev dnevno dežurale pred pisarnami ministrov in predsednika vlade, novinarji pa bi spraševali po ukrepih in rešitvah. Upravičeno. Vsi bi se 24 ur na dan ukvarjali z iskanjem rešitev. V času levih vlad pa teh dežurstev in pritiska ni. Zato si svobodnjaki to neukrepanje lahko privoščijo. Kje so rešitve? Absolutno je sistemska rešitev za oboje v reformi plačnega sistema. Enoten sistem za administracijo in ločeni sistemi za storitvene dele javnega sektorja. Z enotnim plačnim sistemom za vse so poskusili in ne deluje. Ni mogoče vsega strpati v isti okvir in ni vse primerljivo. Pri poklicih, ki so konkurenčni tudi zunaj Slovenije, pa je nujno treba upoštevati tudi plače v sosednjih državah in EU nasploh. Smo namreč del enotnega skupnega trga. Razmer v zdravstvu npr. ni mogoče urediti brez upoštevanja te realnosti. Delavci na upravnih enotah so, prvič, med najbolj obremenjenimi in neposredno izpostavljenimi v javnem sektorju, drugič, so slabše plačani od zaposlenih na primerljivih mestih na ministrstvih. Kot je zapisal Aleš Hojs, vlada lahko ta problem uredi brez kakih reform. Le s spremembami sistemizacije delovnih mest na upravnih enotah naj izenači ta delovna mesta s tistimi na ministrstvih in bo velik del problema rešen.

Pred volitvami so kot prvo prioriteto obljubljali zdravstveno reformo, 30 dni do specialista in skrajšanje čakalnih vrst. V praksi so zadeve zapeljali v nasprotno smer, kajti čakalne vrste so daljše, zdravniki in medicinske sestre odhajajo iz bolnišnic, večjih protestov bolnikov pa ni. Samo zaradi vpliva medijev?

Ne, problem je globlji. V času socializma so prav tako kot danes partijski veljaki govorili o javnem zdravstvu kot absolutni prioriteti. V praksi pa sta obstajali dve vrsti državnega zdravstva. Ena za rdečo elito in druga za rajo. Podobno je danes, samo da se temu reče drugače. Ko smo prisegli v prvi Demosovi vladi še v Jugoslaviji, so nas že na začetku rutinsko poslali na zdravniški pregled v Bolnico Petra Držaja. Takrat smo na kraju samem videli, da je obstajala posebna zdravniška oskrba za funkcionarje. Na vrhunski ravni, brezplačno in brez čakalnih vrst. Prva vlada je to potem ukinila. Pred leti je bil v enem od zbornikov Študijskega centra za narodno spravo objavljen seznam privilegirancev, ki so se lahko zdravili v tej bolnišnici. Na njem lahko najdete vso rdečo elito od Kučana navzdol. Približno enak seznam je obstajal za privilegirana letovanja na Brionih in drugih protokolarnih objektih. Vsi s tega seznama pa so imeli polna usta delavskega razreda in enakih pravic. Danes imamo prav tako dve kategoriji uslug. Tiste v državnem zdravstvu, ki mu sicer rečemo javno, in tiste v zasebnih zdravstvenih ustanovah. Največji zagovorniki državnega zdravstva se večinoma zdravijo v zasebnih ustanovah in v tujini, ker si te usluge lahko plačajo. Te pa so v teh medicinskih centrih čedalje boljše, ker večina vrhunskih zdravnikov prehaja delno ali v celoti iz državne mreže v zasebno, saj jih v državni mreži namerno pod plačujejo. Zasebno zdravstveno oskrbo si zagotovijo tudi vsi tisti, ki si jo lahko plačajo in so tudi sicer v družbi vplivnejši. Tako je nastal položaj, v katerem se stanje za večino slabša, vendar je ta večina tiho. Navajeni so potrpeti, se ne pritožujejo, čakajo in umirajo v čakalnih vrstah. Večinoma v to kategorijo sodi nekaj sto tisoč slovenskih upokojencev z nizko pokojnino, ker so bili tudi sicer deprivilegirani tudi v socializmu, in kmetje, nižji uradniki ter delavci. Golobova vlada pa, namesto da bi uredila plačni sistem in naredila red v zdravstvu oziroma vzpostavila konkurenčen javni zdravstveni sistem, s svojo socialistično demagogijo oziroma bojem proti dvoživkam še nadalje naganja zdravnike iz javne mreže k zasebnikom in v tujino. Kot rečeno, se to ne dogaja samo iz neznanja in nesposobnosti, ampak tudi zaradi koristi.

Pred leti ste napisali posebno študijo o tej lažni eliti. O prvorazrednih. Nekateri sociologi so jo poimenovali retencijska elita, publicisti pa jim pravijo profitpartizani. Koliko je te lažne elite pri nas?

Pred osamosvojitvijo in tik po njej se je odvilo nekaj procesov, ki jih moramo poznati, če želimo podati to oceno. Prvi tak proces je obsegal prerazporejanje kadrov. Od januarja do maja 1990 so na tisoče profesionalnih agentov in sodelavcev Službe državne varnosti oziroma Udbe prerazporedili med funkcionarje policije, tožilce, sodnike, pravobranilce, diplomate in v druge poklice, za katere so verjeli, da bodo v večstrankarskem sistemu ločeni od politike. Hkrati so začeli na veliko pisati, da se politika ne sme vmešavati v delo teh organov. Drugi tak proces je obsegal lastninjenje. Svoji partijski eliti na funkcijah v gospodarstvu so omogočili divjo privatizacijo. Še prej so s tem ciljem izpraznili državne banke in blagajne izvoznih podjetij.
Tretji, najobsežnejši proces je obsegal privatizacijo obsežnega državnega stanovanjskega fonda. Preko 14.000 stanovanjskih enot, vključno s protokolarnimi hišami v Murglah, je bilo za 15 odstotkov realne vrednosti razprodanih oziroma podarjenih najemnikom. Milan Kučan je npr. za hišo v Murglah plačal kakih 30.000 evrov današnje vrednosti. Podobno Stanovnik, Šetinc, Drnovšek in drugi. Mogoče je bilo med temi enotami nekaj deset tisoč delavskih stanovanj, vse drugo, še posebej večje in dražje enote, pa si je prilastila rdeča elita. Nekatere družine tudi po več stanovanj. Danes so potomci tistih, ki so se okoristili v teh procesih, v veliki meri rentniki, ki lahko brez dela lagodno živijo, ustanavljajo različne nevladne organizacije za dodatne zaslužke in protestno kolesarijo po ljubljanskih trgih, kadar čutijo, da njihove privilegije kdo ogroža. Svoj status upravičujejo z negovanjem tako imenovanih vrednot NOB, zato jim pravijo profitpartizani.

Kategorija prvorazrednih je torej dokaj obsežna, predvsem pa dobro razporejena po družbenih podsistemih. Kljub temu pa zdaj že vse od Drnovška naprej niso sposobni sestaviti ene same učinkovite vlade. Zakaj?

Ker so nesposobni. Do bogastva, statusa in ugodja so prišli brez truda. Ni jim bilo treba znati in delati toliko kot neprivilegiranim vrstnikom, pa so imeli vse oziroma več od tistih, ki so se trudili. Zato njihove ekipe kljub obvladanim podsistemom in medijem niso uspešne. Drugi razlog je v vrednotah. Nekdo, ki se je rodil z zlato žlico v ustih, bo praviloma prej delal le za lastno korist kot za skupno dobro. Opazujte samo aktualnega predsednika vlade in vam bo jasno, o čem govorim.
Foto: Polona Avanzo

V SDS ste konstruktivno privolili v preložitev posvetovalnega referenduma o NEK 2 z junijskega roka na jesen, vladna koalicija pa vam je v zahvalo naložila kar štiri referendumska posvetovalna vprašanja hkrati z evropskimi volitvami. Se vam to zdi pošteno?

Ne, seveda ne. Kljub temu pa ne želimo ravnati tako kot oni, zato bo posvetovalni referendum o NEK 2 jeseni v mirnejšem ozračju. Gre za strateško vprašanje naše energetske varnosti.

Marihuana in evtanazija potem to nista?

Seveda ne. Vlada je mladim obljubljala 30.000 novih stanovanj, sedaj pa jim namesto tega ponuja kajenje trave. Obljubljali so skrajšanje čakalnih vrst in 30 dni do specialista, sedaj pa bolnim ponujajo usmrtitev oziroma evtanazijo. S temi vprašanji preusmerjajo pozornost, skušajo pritegniti na volišča več skrajnih podpornikov in omiliti poraz na evropskih volitvah.

Slovenska javnost je ob protislovnih napovedih vašega poslanca Anžeta Logarja čedalje bolj zmedena. Bo ustanovil novo stranko ali mu boste prepustili SDS, ki jo je po zadnjih izjavah spet pripravljen prevzeti?

Ustanovili mu bodo novo stranko. To je bolj ali manj jasno že vse od poraza na predsedniških volitvah dalje.

Po porazu na predsedniških volitvah, ki ga je sam sicer razglasil za začetek nečesa novega, velikega, ni bilo malo glasov iz kroga vaše stranke, ki so trdili, da Logarju sploh ni šlo resno za zmago, saj protikandidatke Nataše Pirc Musar kljub številnim škandalom ni niti enkrat resno napadel oziroma je postavil v neroden položaj, medtem ko mu je ona stalno očitala pripadnost SDS in ga skušala na vse načine diskreditirati. On pa se je samo izmikal in branil, in sicer tako, da se je od SDS vedno bolj distanciral. Vi ste sicer ocenili, da je Logar dosegel dober rezultat.

Matematično je bil njegov rezultat dober. Če ga primerjamo s predsedniškimi volitvami od leta 2002 naprej, najboljši. Ni pa bil objektivno boljši od rezultata Brezigarjeve, ki je leta 2002 resno ogrozila izvolitev Drnovška. S tem, da je bil Janez Drnovšek kandidat prve kategorije, medtem ko je bila Musarjeva daleč najšibkejša oziroma daleč najbolj ranljiva in s tem najslabša kandidatka tranzicijske levice nasploh. Seveda pa samo z defenzivo ne moreš premagati niti tako slabe kandidatke.

Torej tudi vi menite, da Logar, poenostavljeno rečeno, ni šel na zmago, ampak na stranko?

Ne, mislim da zadeva ni tako preprosta. Bolj točno bi lahko rekli, da ni šel na vse ali nič. Danes je to po vsem, kar se je dogajalo in od njega samega izvedelo po predsedniških volitvah, jasno vidno. Odločil se je, sam ali po kakem nasvetu zunaj SDS, da bo na volitvah skoval politični kapital zase. Ne za stranko, ki ga je podprla, zbrala podpise in sredstva za kampanjo ter mu omogočila, da je prek kandidature zunaj svojega rojstnega okraja postal poslanec ter nato minister, temveč zase. Distanciranje od SDS v kampanji torej ni bilo le taktično za potrebe predsedniških volitev, kot smo mislili oziroma je mislila velika večina njegovih volivcev, ampak bolj premišljeno. Nikomur v SDS ni povedal, da bo po volitvah namesto zahvale stranki, ki mu je omogočila kandidaturo in nastop v drugem krogu, organizirala kampanjo in lepila plakate, napovedal nekaj novega. Tako kot smo šele po volitvah iz njegovega intervjuja za Delo izvedeli, da se je za kandidaturo odločil že leto pred volitvami, medtem ko je nam na izvršilnem odboru stranke še pol leta kasneje razlagal, da mora še premisliti in se posvetovati z družino.

V medijih smo lahko brali namige, da ste mu na nekem posvetu vaše poslanske skupine takoj po volilnem porazu na predsedniških volitvah ponudili vodenje stranke. To torej ne drži?

Na posvetu naše poslanske skupine v Destrniku se je na osnovi tiste Logarjeve napovedi, da je na začetku nečesa novega, odprla razparava o t. i. političnem kapitalu s predsedniških volitev. Jasna želja vseh je seveda bila, da se ta kapital investira tako, da bo stranki, ki ga je večinsko prispevala, koristil in ne obratno. Logarju ni nihče ponudil vodenja stranke, ker o tem v SDS odloča članstvo. Niti ne kongres, kot se piše in govori po medijih, ampak po spremembi statuta pred 7 leti o tem odloča članstvo na tajnih volitvah po občinskih odborih. Razen v času epidemije ali drugih izrednih razmer. Res pa sem dejal, da lahko na naslednjih volitvah SDS kandidira za predsednika in tako unovči ta famozni kapital. Seveda pa to ne bi bilo nekaj “novega, velikega”, kot je bilo napovedano v Cankarjevem domu. SDS je sicer velika, ni pa nova, ker obstaja že 35 let. Zato je tekla tudi razprava o tej drugi varianti, o unovčenju kapitala z ustanovitvijo nove stranke. Prevladujoča ocena je bila, da bi nova stranka, ki bi jo ustanovil Logar, predstavljala dodano vrednost le v primeru, če bi se ji pridružil tudi kak enako močan in zmeren politični profil z leve sfere. Omenjalo se je ime Boruta Pahorja.

Logar se je torej po tem posvetu odločil za to drugo varianto? Kako se je odzval Pahor?

Ne, po moje je bil Logar odločen že mnogo prej. Na tistem in dveh naslednjih posvetih je namreč še najmanj govoril on. Pravzaprav se je v glavnem vprašanjem poslanskih kolegov izmikal. Bilo je jasno, da SDS ni več krog, v katerem se posvetuje, preden sprejema odločitve. Poleg tega se je njegovo distanciranje od SDS nadaljevalo tudi po volitvah. Če bi bil njegov cilj, da kandidira za predsednika stranke, potem bi seveda okrepil delo v njej in ne obratno.

Janša v Bruslju: “V SDS ne vidimo dobre prihodnosti za EU, če se ponovi prejšnja evropska koalicija”
Janez Janša na vrhu Evropske ljudske stranke. (Foto: EPP)

Datum:
27. 6. 2024, 17:06
Predviden čas branja: 3 min.

“Razprava se je začela na napačnem koncu, saj se razpravlja o funkcijah, preden je dogovorjen osnovni program večine za naslednjih pet let,” je poudaril Janez Janša. SDS je to izpostavila tudi na vrhu EPP, zato je včeraj stranka poslala deset točk programa.
FLORENCE- A 4k Aerial Film of Italy
01:14
% Buffered
00:08 / 02:02
Copy video url
Play / Pause
Mute / Unmute
Report a problem
Language
Share
Vidverto Player
                   

Predsednik stranke SDS in prvak opozicije Janez Janša je dal izjavo za javnost pred vrhom Evropske ljudske stranke (ELS oz. EPP), ki bo ključno vplivala na to, kakšno politiko bo v prihodnosti vodila Evropska unija.
Preberite še: Videtič: Sile, ki težijo k spremembi smeri EPP-ja, bi znale uspeti!

Najprej program, nato delitev funkcij

SDS zagovarja stališče, da se je najprej treba pogovoriti o prioritetah, nato pa o delitvi funkcij. Janša dodaja, da na srečo zadnji neformalni vrh ni uspel, in upa, da bo skupina uspela uskladiti teh deset točk o tem, kako si predstavljamo prihodnost v Evropi, in iz tega graditi koalicijo.
Antonio Costa in Ursula von der Leyen (Foto: epa)

Kar se tiče funkcij, ki so predlagane v SDS, podpirajo EPP-jevo kandidatko za predsednico Evropskega parlamenta Roberto Metsolo, ki si po Janševem mnenju zasluži še en mandat, prav tako ga še posebej veseli predlog liberalcev za zunanjo predstavnico EU Kajo Kallas, saj vsi poznamo njeno delovanje v zadnjih dveh kriznih letih. Imajo pa velike pomisleke o predsednici komisije (Ursuli von der Leyen) in predsedniku Evropskega sveta (prevzel naj bi ga socialist Antonio Costa) – ta naj bi bil še posebej sporen.

Evropska komisija ne sme biti politični organ

Janša je še poudaril, da v SDS ne vidijo dobre prihodnosti za EU, če se ponovi enaka koalicija, kot je bila v prejšnjem mandatu. Na vprašanje novinarke, kako bi lahko Ursula von der Leyen pridobila njihove štiri glasove, je dejal, da bi bilo napak enačiti nacionalne parlamente in Evropski parlament, kjer so zastopane posamezne države – EU ni nacionalna država, kjer gre za opozicijo in koalicijo. Nekatere države ob večinskem glasovanju ostanejo v opoziciji in tako bo Evropska unija razpadla. “Evropska komisija ne sme biti politični organ – EU je zavila v napačno smer, ko je Jean Claude Junker dejal, da bo Evropska komisija politični organ, trenutna predsednica pa je to politiko nadaljevala.” Komisija mora po mnenju Janše biti tehnični organ EU, ne pa političen, delovati pa mora na temeljih, po katerih je bila ustanovljena, in sicer po krščanskih temeljih sodelovanja – se pravi, ne sme biti nekaj držav v koaliciji, nekaj pa v opoziciji.

Politika se tehta v Evropskem parlamentu

Koliko pa je EU politična, se tehta v Evropskem parlamentu – SDS je proti temu, da se ponavlja enaka večina v parlamentu. So pa zato, da se nova večina zgradi na programu. Na današnjem vrhu EPP bodo govorili o desetih točkah programa, pri čemer se SDS z osmimi povsem strinja; prioritete so varnost, dosledna politika proti ilegalnim migracijam (in ločitev legalnih od ilegalnih migracij), boj za večjo konkurenčnost EU (o čemer nihče ne govori), energetska neodvisnost EU. Razprava pa bo pomembna tudi okrog zelenega prehoda, saj so znotraj te tematike še določene nejasnosti.
Foto: EPP

Glede odhoda SDS iz EPP v primeru zmage Von der Leynove Janša pravi, da so odprte vse opcije, a vendarle se mu ne zdi realistično, da bi antievropska koalicija uspela spremeniti razmerja. Prav tako misli, da glede na točke, o kateri se bo razpravljalo na vrhu, absolutno vidi priložnost, da se oblikuje drugačna koalicija.

Janša v Ribnici: Kot narod potrebujemo vero vase in v to, da smo sposobni doseči svoje potenciale
Janez Janša (Foto: Twitter/@strankaSDS)

Datum:
4. 9. 2017, 9:40
Predviden čas branja: 6 min.

Slovenska demokratska stranka verjame v moč glasu volivcev in je sila, ki se trudi za normalno Slovenijo in za preboj. Včeraj, na dan znamenitega ribniškega sejma, je v Ribnici potekalo srečanje občinskih odborov SDS iz obljubljanske regije. Prireditve, ki je bila namenjena druženju članstva in tkanju novih vezi med člani, se je udeležilo več vidnih predstavnikov stranke, med njimi vodja poslanske skupine SDS Jože Tanko, poslanec SDS mag. Branko Grims, evropska poslanka Romana Tomc, predsednik obljubljanske regijske koordinacije in nekdanji poslanec Robert Hrovat, pa tudi nekateri župani iz vrst SDS. Osrednji govornik na prireditvi je bil predsednik stranke Janez Janša.
00:00
% Buffered
00:00 / 03:07
Copy video url
Play / Pause
Mute / Unmute
Report a problem
Language
Share
Vidverto Player
                   

V uvodnem nagovoru je predsednik dejal, da se je na prireditvenem prostoru zbralo več ljudi kot imajo nekatere stranke na seznamih vseh svojih članov, pa imajo te stranke zelo velike ambicije. Nato je opozoril, da bodo v enem letu zgoščene vse volitve, ki obstajajo v slovenski ustavi, več besed pa je namenil tudi bližajočemu se referendumu, na katerem bomo glasovali o drugem tiru. “Formula drugega tira je, da gre za nov projekt, prek katerega se skuša iz vaših žepov ukrasti 1000 evrov na vsakega. Zato je treba iti na referendum in glasovati proti. Toda, ne bomo glasovali proti modernizaciji, pa tudi ne proti perspektivi Luke Koper. Toda, če bomo dali milijardo in pol evrov za 27 kilometrov železniške proge, ne bomo mogli modernizirati ostalih 1000 kilometrov železniškega omrežja,” je glavne argumente proti zakonu naštel Janša.

Ko je spregovoril o volitvah, ki se jih bomo udeležili v naslednjem letu, je dejal, da bodo državnozborske in lokalne volitve odločale o tem, kako bomo živeli in kakšen bo širši okvir, v katerem bomo kot država delovali. “Ni vseeno, kdo vodi državo in kdo vodi občine, župani iz vrst SDS vodijo občine odgovorno ter uspešno, in tudi stranka ima odgovornost, ko predlaga ljudi na različna vodstvena mesta,” je ob tem dejal Janša.
(Foto: Twitter/@strankaSDS)

Če ne bi bilo v naši državi toliko mafije, bi bila Slovenija danes med desetimi najbolj razvitimi članicami EU
Janša je nadalje povzel razvoj Slovenije od časa osamosvajanja do danes. Spomnil je, da je bila naša država v mandatu prve vlade pod vodstvom SDS v razvoju na 91 % evropskega povprečja, sosednja Italija pa je bila takrat v povprečju. “Ko smo se osamosvojili, smo za Italijo zaostajali za več kot 50 odstotnih točk. V sedemnajstih letih smo torej Italijo skoraj dohiteli,” je dodal Janša in poudaril, da “če ne bi bilo zlorabe državnih institucij pravne države, če ne bi bilo tega, kar je mafija počela v ozadju in je kradla volitve ter oblast in se na njej obdržala, in če bi z istim tempom kot smo ga imeli do leta 2008 nadaljevali, bi bili danes med desetimi najbolj razvitimi članicami EU“. “Tako pa je po krizi in odzivu Pahorjeve vlade na krizo Slovenija padla na 82 % evropskega povprečja in šele v zadnjih dveh letih, ko je Evropska centralna banka finančne trge preplavila s poceni denarjem, je slovensko gospodarstvo zajelo sapo,” je poudaril predsednik stranke. Ob tem je spomnil, da je Slovenija za to, da zajame sapo, potrebovala enkrat več časa kot so ga v povprečju potrebovale ostale evropske države. “Mi smo ponekod stagnirali in nazadovali,” je povzel. Hkrati je dodal, da smo se v času osamosvajanja radi primerjali s Češko, ki je razvojno za nami zaostala. “Danes je Češka pred nami in je tista nova država članica Evropske unije, s katero smo skupaj vstopili EU, in nas je prehitela, ker so imeli boljšo politiko in boljše upravljanje države,” je dejal predsednik stranke in poudaril, da tudi ta primer kaže na to, da ni vseeno, kako se z državo upravlja.
(Foto: Twitter/@strankaSDS)

Več kot 70 % ljudi je z vlado Mira Cerarja, ki je ”ukradel državnozborske volitve”,  nezadovoljnih
Janez Janša je v nadaljevanju nagovora zbranim članom in simpatizerjem poudaril, da so bile zadnje državnozborske volitve ukradene in nepoštene. “Ko nekdo nekaj dobi, kar ni zasluženo, in to ve, so tudi njegova ravnanja skladna s tem. In tako je pri vladi Mira Cerarja,” je dejal Janša. Ob tem je navedel, da je na zadnjih volitvah polovica ljudi ostala doma in ni volila, ter dejstvo pospremil z besedami, da slabo vlado volijo dobri ljudje, ki ne gredo na volitve. “Danes je po anketah sodeč več kot 70 % ljudi nezadovoljnih s stanjem v Sloveniji, kajti vedo, da bi lahko bilo bolje,” je dejal predsednik stranke. Ob tem je poudaril, da je vedno bolj vidno, kako zelo pomembna je moč enega glasu. “Moč ljudi, ki volijo, je enaka moči tistih, ki sedijo na milijonih, ki upravljajo z mediji. Vsak posameznik v parlamentarni demokraciji ima moč. S tem, ko ljudje ne gredo na volitve, pa dopuščajo, da ostane stanje takšno, kakršno je. Toda z močjo enega glasu se lahko stvari spremenijo tako na državnih kot lokalnih volitvah,” je povzel Janša. Ob tem je dejal, da moramo začeti verjeti v svojo moč, v moč enega glasu, kajti “enako šteje glas univerzitetnega profesorja kot glas nekoga, ki čisti ceste“.

Janša: SDS bo v Bruselj poslala močno delegacijo
Foto: X

Datum:
28. 5. 2024, 10:53
Predviden čas branja: 2 min.

“SDS bo v Bruselj poslala močno delegacijo, ki se bo tega problema zavedala,” je izpostavil vodja opozicije Janez Janša na pogovornem večeru v Mariboru.
The land of ice & fire - Iceland 2022
00:00
% Buffered
00:10 / 02:21
Copy video url
Play / Pause
Mute / Unmute
Report a problem
Language
Share
Vidverto Player
                   

V Narodnem domu v Mariboru je včeraj v organizaciji Slovenske demokratske stranke (SDS) potekalo pogovorno omizje z naslovom Štajerska si zasluži več. Sodelovala sta Janez Janša in Franc Kangler.

Močna delegacija v Bruslju
“SDS bo v Bruselj poslala močno delegacijo, ki se bo tega problema zavedala. Iz Bruslja se sicer da pomagati, ne da pa se tega problema od tam rešiti. Za to potrebujemo ministrstvo kot sosednja Hrvaška, ki bo v to vprašanje vložilo še dodatno energijo, mi pa smo zamudili dve leti, ko je sedanja leva vlada ukinila urad za demografijo, ki smo ga mi ustanovili v Mariboru, in se je šlo v napačno smer,” je pojasnil vodja SDS.
Image
Primer demografije pa ni samo primer Slovenije, ampak cele Evrope, je poudaril Janša.

Glas Maribora v Evropo
Da je potrebno, da se glas mesta Maribor sliši tudi v Evropi, pa je Kangler povedal zakaj: “Iz Maribora selijo sedež Nove KBM, Dravske elektrarne vsako leto 100 milijonov evrov dobička dajo v HSE, Pošto delijo na tri stebre, niti tekem reprezentance nimamo več tukaj. Na koncu smo izgubili še Zlato lisico. Nam bodo vzeli še naše dostojanstvo? Tega ne smemo dovoliti. Borili se bomo naprej.”
Janša: Namesto projektov za boljše življenje imamo razpravo o marihuani, evtanaziji in splavu!

Pomemben dejavnik trdne stranke je v tem, da se “v SDS vsak mesec včlani povprečno 250 novih ljudi, medtem ko na evropskih volitvah nastopajo stranke, ki toliko članov nimajo niti vsega skupaj. V Mariboru se združitev pozna tudi v občinskem svetu, njen glavni efekt pa se lahko pokaže že na naslednjih lokalnih volitvah,” je še menil Janša in skritiziral tudi mariborske poslance, ki za mesto v državnem zboru ne naredijo tako rekoč ničesar.
Janša: Namesto da bi se borili za kulturo življenja, se borijo za kulturo smrti.

Kangler je dejal, da tukaj živijo ljudje, ki so pošteni, ki imajo delovne navade, ki jim je mar za svoje ljudi, ki jim je mar za državo. In politik je tisti človek, ki spoštuje sočloveka, ki spoštuje svojo vero, svojo državo in prihodnost pred seboj.

Janša: V tem trenutku razen SDS ni politične sile v Sloveniji, ki je sposobna postaviti stabilno vladno ekipo

Datum:
19. 2. 2024, 10:24
Predviden čas branja: 3 min.

Predsednik SDS Janez Janša je v nedavnem intervjuju za portal N1 spregovoril o delu vlade, aferi sodna stavba in stavki zdravnikov. Prepričan je, da je premier Robert Golob nekdanjo pravosodno ministrico Dominiko Švarc Pipan branil zato, ker je posel odobrila vlade. Še vedno je prepričan, da bodo najpozneje čez dobro leto predčasne volitve in da bi se moral Golob bolj angažirati pri pogajanjih s sindikati.
The Gorgeous Praha
01:59
% Buffered
00:28 / 02:22
Copy video url
Play / Pause
Mute / Unmute
Report a problem
Language
Share
Vidverto Player
                   

Na vprašanje, na čem temelji njegova napoved, da bodo predčasne volitve najpozneje prihodnjo pomlad, je Janez Janša odgovoril, da na zgodovini. “Mnoge prejšnje leve vlade so imele udobno večino, pa niso zdržale do konca, ker so predčasne volitve sprožili tisti, ki v Sloveniji izdelujejo nove obraze. Ti jih lahko tudi odstranijo, to pa storijo takrat, ko izračunajo, da je bolje, da jih odstranijo prej in ne kasneje. Ali pa takrat, ko že naštudirajo spet nov obraz,” je dejal.
Oglejte si še: [VIDEO] Janša: Slovenija potrebuje glasno budnico!

Ko vlado sestavi desnica, po Janševih besedah stvari potekajo drugače. “V zadnji vladi smo imeli na koncu 38 glasov, pa smo zdržali do konca. Pri levih vladah pa pride nekdo premierko vprašat o proračunu, kot se je zgodilo gospe Alenki Bratušek, in vlada pade,” je dejal.

Levica žanje rezultate svojega dela
Janša ocenjuje, da sta v Sloveniji dvoje politik. “Bolj kot delitev na levo in desno je očitna in v praksi preverljiva delitev na politični pol, ki zna sestaviti vlado in zdržati do konca, četudi nima 46 glasov, in na politični pol, ki misli, da ni treba imeti programa, da je dovolj, da so proti nečemu in da jim je potem dovoljeno vse. Rezultat takšnega pristopa je negativna kadrovska selekcija, ki to spiralo potiska vse nižje. To lahko vzamete kot samovšečnost ali samohvalo, ampak v tem trenutku razen SDS ni politične sile v Sloveniji, ki je sposobna postaviti stabilno vladno ekipo in resno delati na prihodnosti in razvoju države,” je dejal.

Golob kot branitelj
Na vprašanje, zakaj predsednik vlade Golob v aferi stavba na Litijski brani zdaj že nekdanjo pravosodno ministrico Dominiko Švarc Pipan, Janša odgovarja, da ne zato, ker si želi ponižati ali razbiti SD. “Menim namreč, da ni tako neumnega predsednika vlade, niti v Sloveniji ne, ki bi si kopal lastni grob, saj koalicijo potrebuješ zato, da imaš večino. Predsednik vlade brani ministrico zato, ker je ta posel potrdila vlada,” je dejal.
Zdi se mu nemogoče, da Golob za posel ne bi vedel: “Samo nekomu, ki niti ne loči dobro med parlamentom in vlado, je mogoče prodati, da so vse to izpeljale neke službe in generalni sekretarji.”

Glede stavke zdravniškega sindikata Fides je ocenil, da je največja napaka vlade, ki jo dela, da se s Fidesom ne pogaja resno. Fides po njegovi oceni sicer ne zahteva nič novega, “ampak le to, da vlada izpolni dogovor, ki ga je lani sama podpisala”. “Ko je bilo tudi denarja več. Zdaj je denarja bistveno manj in vlada je v težavah, situacija pa je bolj zaostrena. Ampak ministrice za zdravje ni za pogajalsko mizo. Si predstavljate, da bi v našem mandatu kakšen sindikat stavkal rekordno dolgo, za pogajalsko mizo pa ne bi bilo ministra iz naše vlade? Kamere bi pred njegovo pisarno stale dan in noč, bili bi takšni pritiski, naj vlada odstopi, da vlada tega ne bi zdržala,” je dejal.

Opozoril je tudi, da se Golob pogajanj ne udeležuje: “Poglejte fotografije za nazaj, ne le pristojni minister, tudi jaz sem bil na teh pogajanjih. Zdaj pa so dali nekega uradnika, ki pravi, da nima pooblastil, da se kaj zmeni. Pa se sploh ni treba nič zmeniti, ker gre za to, da vlada uresniči tisto, kar je že podpisala.”

Zakon o evidentiranju delovnega časa ocenjuje kot nekaj, za kar nihče ne more reči, da je pametno. “Mislim, da je vsakdo v Sloveniji pri zdravi pameti ta zakon označil za ne ravno pametnega. Sedel sem v prvi vrsti na Brdu, na vrhu slovenskega gospodarstva, kjer je predsednik vlade za govornico gospodarstvu obljubil, da bodo to spremenili. Pa tega še vedno niso storili.”

Janša: V stranki SDS je zbran zmagovalni duh Demosa
Predsednik SDS Janez Janša. Vir: STA

Datum:
30. 6. 2024, 9:53
Predviden čas branja: 2 min.

NSi se je po zadnjih državnozborskih volitvah pridružila napadom proti svoji nekdanji koalicijski partnerki SDS. Tem napadom se občasno pridružijo tudi novinarji in politični komentatorji iz krogov, ki so blizu NSi. Merše je v svoji zadnji kolumni zapisal, da želi SDS uničiti NSi in da je SDS ujeta v mentaliteti poraženca. Janša je konservativnemu komentatorju odgovoril, da je SDS najbolj uspešen demokratični projekt v Sloveniji, “žlahtni desnici” pa zaželel uspešnejši boj za volivce. 
00:00
% Buffered
00:00 / 01:39
Copy video url
Play / Pause
Mute / Unmute
Report a problem
Language
Share
Vidverto Player
                   

“O mentaliteti poraženca piše Peter Merše, vrsto let zvest medijski vojščak mavrične naveze v NSi, ki je stranko “uspešno” odpeljala stran od zmagovite in obetavne formule sodelovanja v Koaliciji Slovenija iz Bajukovih časov. Njegov miselni vzorec je prozoren. Govori namreč o sebi in svojem krogu. Prav zato je tudi edini komentator z “desne”, ki so ga pripustili v studio depolitizirane RTV Slovenija na dan volitev v EP. Po tem, ko je lastnik Domovine zaradi finančnih malverzacij pričel s čiščenjem mavrične naveze v tem mediju, iščejo nove medijske prostore za obdelavo stranke SDS “z desne” in obrambo mavrične linije v NSi,” je zapisal Janša. 
Preberite še: Sovražni prevzem NSi se nadaljuje

Janša je v svojem odgovoru zapisal, da je v stranki SDS zbran zgodovinski zmagovalni duh nekdanjega Demosa in da je SDS stranka z daleč največjim številom volilnih zmag in koalicijskim potencialom v državi.

“5x zaporedoma je zmagala na lokalnih volitvah, 4x zaporedoma na volitvah v Evropski parlament, 2x na volitvah v državni zbor, 4x na volitvah za zastopnike lokalnih interesov v državni Svet,” je zapisal Janša in dodal, da je SDS trikrat sestavila mešano koalicijo in oblikovala vlado, tudi tedaj, ko ni bila relativna zmagovalka volitev. 

“Trdne desnosredinske večine pa doslej nismo imeli zgolj zaradi medijskega in sodnega monopola tranzicijske levice, ampak predvsem zato, ker je leta 2000 združena SLS-SKD omogočila tranzicijski levici spremembo ustave ter izničenje večinskega volilnega sistema, ki ga je na referendumu potrdilo ljudstvo,” je zapisal.

Janša: Posnemajte nas!
Janša je prepričan, da je “mavrična naveza” v NSi zamenjala Bajukov zmagovalni duh s formulo distanciranja od SDS, namesto da bi s SDS skušala tekmovati s formulo “biti boljši”.

“Vsem, ki se prepoznavajo v demokratičnem prostoru desno od sredine, pa svetujemo, da nas posnemajo. Pot pod noge, znoj na čelo, korajža pri stališčih, zbiranje novih članov, ustanavljanje občinskih odborov v okoljih, kjer so vam izumrli, krepitev podmladkov, terenska kampanja … Prostora je veliko, na zadnjih volitvah v EP je 60% volivcev ostalo doma. Spet največ na podeželju. Pustite podeželju volilne okraje. Zberite vsak vsaj 8 – 10 poslancev, pa bo. Hic Rhodes, hic salta,” je zaključil.

Janez Janša bo na Ptuju razpravljal o pomembnosti enakomernejšega razvoja vseh slovenskih regij

Datum:
10. 3. 2024, 20:18
Predviden čas branja: 1 min.

Zbor za republiko in Mestni odbor Slovenske demokratske stranke (SDS) Ptuj vas vljudno vabijo na javno tribuno z naslovom “Slovenija ni samo Ljubljana”, kjer bo kot gost predavatelj nastopil predsednik Slovenske demokratske stranke Janez Janša. Dogodek se bo odvil v torek, 12. marca 2024, ob 18. uri v prostorih Dominikanskega samostana na Muzejskem trgu 1 na Ptuju.
The Gorgeous Praha
01:33
% Buffered
00:40 / 02:22
Copy video url
Play / Pause
Mute / Unmute
Report a problem
Language
Share
Vidverto Player
                   

Tribuna bo odprla razpravo o pomembnosti decentralizacije in enakomernejšega razvoja vseh slovenskih regij. Posebna pozornost bo namenjena razvojnim priložnostim, ki presegajo meje glavnega mesta in iskanju učinkovitih rešitev za izboljšanje kakovosti življenja v različnih delih Slovenije. Gost predavatelj Janez Janša bo delil svoje poglede na trenutne izzive in možnosti za spodbujanje uravnoteženega razvoja po celotni državi.

Dogodek je odlična priložnost za vse, ki jih zanima prihodnost slovenskih regij in ki želijo prispevati k razpravi o pomembnosti razširjanja fokusa razvojnih politik izven meja Ljubljane. Tribuna bo nudila prostor za izmenjavo mnenj, predlogov in idej, ki lahko pripomorejo k boljši teritorialni koheziji in gospodarskemu napredku Slovenije kot celote.

Vabljeni, da se nam pridružite in s svojo prisotnostjo ter aktivno udeležbo prispevate k pomembnemu dialogu o prihodnosti naše države. Vaša mnenja in predlogi so ključni za oblikovanje usmeritev, ki bodo vodile k bolj uravnoteženemu razvoju Slovenije.
