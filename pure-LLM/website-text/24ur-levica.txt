Bi lahko morebitna rošada v Levici prinesla menjave v vladi?

Ljubljana, 23. 06. 2023 18.16 |
PREDVIDEN ČAS BRANJA: 3 min
Avtor
Anže Božič
Komentarji
107

Dan po napovedi Luke Mesca, da bo zaradi nezaupnice na kongresnih volitvah strankarskim tovarišem predlagal, da ne bo več koordinator Levice, so se koalicijski partnerji zavili v molk in čakajo na razplet internega političnega merjenja moči v najmanjši vladni stranki. Koalicijski dogovor sicer predvideva, da v vladi sedijo vsi trije prvaki strank. Bi torej morebitna rošada v Levici – da bi Mesca zamenjal Kordiš – lahko prinesla tudi menjave v vladi?
Iz 24UR: Po nezaupnici Luki Mescu koalicija molči
Current Time 0:00
/
Duration 0:00

Kaj pomeni, da je največ glasov dobil aktivistični poslanec Miha Kordiš? In da je dosedanji voditelj Mesec dosegel šele četrti rezultat? Prehiteli sta ga tudi ministrica Asta Vrečko in poslanka Nataša Sukič. Pri čemer se zmagovalec kongresa še noče izjasniti, ali bo prevzel politično odgovornost in se potegoval za novega voditelja Levice.

Največ glasov je dobil Kordiš, in sicer 387, takoj za njim Sukičeva s 348 glasovi, nato Vrečkova s 320 glasovi, nato pa šele Mesec s 313 glasovi. Za njim je bil le še Matej Tašner Vatovec z 264 glasovi.

"Vse stvari od tu naprej bomo vodili, kot je bilo to najavljeno, skozi in na način političnega dogovora," je dejal Kordiš.
Miha Kordiš, Luka Mesec in Asta Vrečko
Miha Kordiš, Luka Mesec in Asta Vrečko FOTO: Bobo

Mesec je svoj odstop ponudil že lani po razočaranju na volitvah, ko se je Levica za las prebila v državni zbor. A je dosedanji svet stranke to zavrnil, tudi zdaj pa njegov sestop z vrha stranke še ni nujno dokončen.

Kdo bi torej moral voditi stranko? "Jaz mislim, da to mora biti stvar dogovora med kriloma," je dejal Mesec.

Če dogovora ne bo, je mogoč tudi razpad stranke na dva dela – po zgledu grške Sirize. Kot mogoča kompromisna rešitev pa se omenjata tudi ministrica za kulturo Asta Vrečko in vodja strankinih poslancev Matej Tašner Vatovec, ki je sicer na začetku mandata zavrnil ministrovanje v Golobovi vladi. Tam sicer velja pravilo, da morajo za ministrsko mizo sedeti vsi trije prvaki koalicije.  
Miha Kordiš
Miha Kordiš FOTO: Bobo

V vladnih strankah so se danes zavili v molk, češ da gre za stvar notranje demokracije v Levici. Pri nadaljnjih potezah koalicijskih partnerjev pa bo ključno, ali bodo spremembe vplivale na parlamentarni glasovalni stroj.

"Morda se razhajamo v različnih poudarkih, kaj naj bodo naše politične prioritete. Medtem ko sama možnost delovanja Levice v vladi ali koaliciji na nobeni točki ni bila pod vprašajem," je pojasnil Kordiš.

Kako pa zadevo komentirajo v Novi Sloveniji, ki z aktualno oblastjo občasno projektno sodeluje?

"Glede večine v parlamentu je še vedno velika večina. In v tem trenutku o vstopu v vlado Nova Slovenija ne razmišlja. Smo pa v NSi vedno stranka dialoga," je pojasnil poslanec NSi Janez Žakelj.
Preberi še
Mesec bo predlagal, da ne bo več koordinator Levice

Tako pa dogajanje v najbolj levi stranki ocenjuje tisti del socialnih partnerjev, ki se z njimi običajno najdejo na nasprotnem interesnem bregu. "Gospod Mesec je do zdajle korektno sodeloval. In tudi očitki, da se bolj premakne proti sredini kot pa proti levici, jaz mislim, da je to čista realnost. Zelo nevarno bi bilo, če bi gospod Kordiš prevzel na primer vodenje Levice, ki je ekstremno levičarsko usmerjen. Menim, da bi to bilo vsekakor ena negativna točka za koalicijo," je dogajanje komentiral predsednik Združenja delodajalcev Slovenije Marjan Trobiš.

Miha Kordiš je sicer nedvomno pokazal politično moč znotraj Levice. Širše pa so na nedavnih predsedniških volitvah zanj sicer glasovali manj kot 3 odstotki volivcev.

Luka Mesca ni med kandidati za vodstvene funkcije Levice

Ljubljana, 11. 08. 2023 17.55 |
PREDVIDEN ČAS BRANJA: 2 min
Avtor
STA
Komentarji
38

V Levici so konec minulega tedna zaključili evidentiranje kandidatov za člane izvršnega odbora, koordinatorja in njegovega namestnika. Za mesto koordinatorja se bo potegovala dosedanja namestnica Asta Vrečko, prav tako naj bi se tudi poslanec Miha Kordiš, medtem ko se dosedanji koordinator Luka Mesec ne bo.
Miha Kordiš, Luka Mesec in Asta Vrečko
Miha Kordiš, Luka Mesec in Asta Vrečko FOTO: Bobo

Člane Levice po junijskem volilnem kongresu, na katerem so volili 25 voljenih članov sveta stranke, še vedno čaka odločitev o vodstvu stranke za prihodnji dve leti.

To naj bi izbirali jeseni, so sporočili v začetku julija, do takrat pa stranka ostaja pod vodstvom koordinatorja Luke Meseca. Slednji je pred kongresom še odločno napovedoval vnovično kandidaturo za zadnji mandat na čelu Levice, ob rezultatih volitev v svet stranke pa napovedal, da bo dal na na mizo vprašanje, ali naj še vodi stranko. Na volitvah v novi svet stranke je namreč od 25 voljenih članov mandat dobilo 15 iz tako imenovanega levega krila stranke, ki ga v javnosti predstavlja poslanec Miha Kordiš, ki je do Meščevega vodenja stranke kritičen.

Prav Kordiš, ki je na volitvah v svet stranke dobil največ glasov, naj bi se po poročanju današnjega Dela odločil, da se poteguje za mesto na čelu stranke. Medtem naj bi bilo zdaj končno jasno, da se za to funkcijo dosedanji koordinator Mesec ne bo več potegoval, se je pa za kandidaturo odločila njegova dosedanja namestnica in ministrica za kulturo Asta Vrečko, ki se jo je v minulih tednih omenjalo kot najverjetnejšo naslednico Mesca na čelu Levice.

V stranki, kjer so se glede izbire novega vodstva vse od rezultatov volitev v svet stranke zavili v molk, za dodatna pojasnila za STA tudi danes niso bili na voljo, saj da znotrajstrankarskih zadev ne bodo komentirali.

Junija izvoljena sestava sklica sveta stranke, ki jo je sklicala namestnica koordinatorja Levice Asta Vrečko, se bo sicer na ustanovni seji sestala konec avgusta, v začetku septembra pa naj bi sledila izbira novega vodstva.

Mesec bo predlagal, da ne bo več koordinator Levice

Ljubljana, 22. 06. 2023 15.20 |
PREDVIDEN ČAS BRANJA: 3 min
Avtor
K.K., STA
Komentarji
418

Se vodstvo Luke Mesca na čelu Levice končuje? Kot kaže, bo Mesec stranki predlagal, da ne bo več njen koordinator. V rezultatih nedavnega volilnega kongresa stranke namreč "vidi določeno nezaupnico". Kot je dejal, je zato "edino korektno", da na mizo da vprašanje, ali se člani sveta stranke strinjajo, da jo še vodi kot koordinator. Ugiba se, da bi mesto voditelja stranke lahko prevzel Miha Kordiš.
Iz 24UR: Spremembe na političnem prizorišču?
Current Time 0:00
/
Duration 0:00

V novi svet stranke je bilo na kongresu od 25 voljenih članov v svet stranke izvoljenih 15 iz t. i. levega krila, kot je poslanec Miha Kordiš poimenoval strujo članstva, ki je kritična do aktualnega vodenja stranke. Meni, da je šla stranka preveč proti sredini in da se mora vrniti na levico. Ravno Kordiš je dobil največ glasov članov stranke, Mesec se je po številu dobljenih glasov uvrstil na četrto mesto.

"Glede na rezultat volitev na kongresu bom ponudil, da stranke ne vodim več, se pravi, da v naslednjem mandatu ne bom več koordinator," je dejal Mesec. S tem je na današnjih usklajevanjih pred redno tedensko sejo vlade seznanil tudi koalicijske partnerje.
Luka Mesec
Luka Mesec FOTO: Bobo

Še pred konstituiranjem novega sveta stranke se bodo "z levim krilom pogovarjali, kako doseči kompromis v stranki, temeljni dogovor pri tem pa je, kdo je primeren vodja stranke", je dejal Mesec. Na vprašanje, ali meni, da bi vodenje stranke torej moral prevzeti tisti, ki je na volitvah v svet stranke dobil največ glasov, pa je dejal, da mora biti koordinator stranke stvar dogovora med obema kriloma.

Bo kandidiral Kordiš?

Da mora biti od te točke vse stvar političnega dogovora, je danes dejal tudi Kordiš. O tem, ali bo sam kandidiral za mesto koordinatorja, se Kordiš danes izrecno ni izrekel. "Takoj, ko posežemo po preštevanju in logiki kdo bo koga, zapiramo vrata za politični dogovor. A Levico moramo graditi kot stranko široke politične domovine za vse odtenke rdeče," je prepričan.

Po njegovi oceni morajo tako uskladiti potrebe Levice kot socialistične alternative, da deluje kot aktivistična stranka in celotni tako politični kot družbeni prostor prestavlja na levo, s potrebami delovanja parlamentarne stranke v okviru koalicijskega in vladnega delovanja. Kordiš sicer zatrjuje, da nihče v stranki ni problematiziral koalicijskega sodelovanja Levice. "Morda se razhajamo v različnih poudarkih, kaj naj bodo naše politične prioritete, medtem ko sama možnost delovanja Levice v vladi ali koaliciji na nobeni točki ni bila pod vprašajem," je pojasnil.

Ocenjuje pa, da so se na vstop v vlado prilagodili v omejenem obsegu. Stranka namreč po Kordiševih besedah prepoznava različne strateške usmeritve, te pa se morajo medsebojno dopolnjevati in "živeti skupaj pod skupnim dežnikom Levice".
Preberi še
Zakaj izbira novega vodstva v Levici traja toliko časa? 'Demokracija terja svoj čas'

Volitve 25 članov stranke so sicer v Levici začeli na kongresu v začetku meseca. Ker po preteku sedmih dni ni bil dosežen kvorum, so volitve podaljšali še za en teden in jih zaključili minulo soboto. Najpozneje v 21 dneh se bo skladno s statutom na konstitutivni seji sestal novi svet stranke, ki bo izvolil člane izvršnega odbora, koordinatorja stranke in njegovega namestnika.

"Od drugih strank se razlikujemo po tem, da o najpomembnejših odločitvah odloča celotno članstvo z neposredno glasovalno pravico. Ta proces seveda terja svoj čas," so po izvedbe volitev včeraj zapisali v Levici.

"Verjamemo, da so takšni standardi demokratičnega odločanja španska vas tistim, ki jim je normalno, da en človek vlada neki stranki neprekinjeno več kot 30 let in brez toleriranja kakršnekoli različnosti mnenj," so dodali. 

Na čelu Levice Asta Vrečko, Luka Mesec še vedno podpredsednik vlade

Ljubljana, 02. 09. 2023 07.36 |
PREDVIDEN ČAS BRANJA: 5 min
Avtor
Maja Pavlin, STA, T.H.
Komentarji
885

V stranki Levica so zaključili volitve, na katerih so članice in člani izvolili novo vodstvo stranke. Nova koordinatorka stranke je postala Asta Vrečko. "To je velika odgovornost, ki jo sprejemam z vsem, kar pride zraven," je povedala v izjavi za medije. Stranko je pred tem vse od ustanovitve vodil Luka Mesec, a njen glavni protikandidat za vodstveno pozicijo se je izkazal Miha Kordiš. Mesec medtem ostaja podpredsednik vlade. "To vlogo opravlja odlično. Kar se tiče Levice, tako ostaja podpredsednik vlade," je povedala Vrečkova.
Iz 24UR: Stranko Levica vodi Asta Vrečko
Current Time 0:00
/
Duration 0:00

Nova koordinatorka Levice Asta Vrečko je v prvi izjavi za medije dejala, da odgovornost, ki ji je bila z vodstvenim položajem zaupana, sprejema z vsem, kar pride zraven. "Našo stranko bomo utrdili na terenu, pokazali, da združuje, želimo pa si, da bi postala še bolj pomembna politična sila na levi," je dejala.
Asta Vrečko postala nova koordinatorka Levice
Current Time 0:00
/
Duration 0:00

Eden prvih korakov novega vodstva stranke bo, da odide na teren ter se tam pogovori s člani in članicami lokalnih odborov. Vrečkova pa ob tem napoveduje tudi spremembe znotraj stranke ter priprave na evropske volitve, ki bodo potekale prihodnje leto.
Miha Kordiš, Asta Vrečko, Luka Mesec
Miha Kordiš, Asta Vrečko, Luka Mesec FOTO: Bobo

Svojemu predhodniku, ki je bil zadnje desetletje prvi obraz stranke, Levico pa je popeljal tudi v aktualno vlado Roberta Goloba, Luki Mescu se je zahvalila za njegovo delo v vseh teh letih. "Našo stranko je povezal, pod njim smo postali parlamentarna in tudi vladna stranka," je poudarila. Dodala je tudi, da njen predhodnik opravlja odlično vlogo podpredsednika vlade. "Kar se tiče Levice tako Luka Mesec na tem mestu tudi ostaja," je dejala.

Mesec pa se z odhodom s čela stranke ne poslavlja tudi od same stranke. "Ko sem presodil, da je moja prezenca postala preveč polarizirajoča za stranko, sem se umaknil na stran. Vendar pa to ne pomeni, da se umikam tudi iz stranke, ostajam aktiven član," je zagotovil. Slednje je zagotovila tudi Vrečkova, ki je ob tem dodala, da jim bi njen predhodnik pomagal, da bodo po 10 letih stopili v "novo življenje Levice".

Kordiš: Levica ne sme nikoli pozabiti na svoje korenine

Njen glavni protikandidat, poslanec Miha Kordiš, ki je predstavlja levo krilo stranke in je v stranki velja za notranjo opozicijo Mescu, ji je že čestital za zmago. "V stranki delujemo kot širok pahljača odtenkov rdeče in to je tudi pot, po kateri moramo nadaljevati," je dejal in ob tem poudaril, da država potrebuje močno in združeno levo stranko, "ki pa nikoli ne sme pozabiti na to, kdo je in od kod prihaja".
Kordiš: Enotnost stranke ni bila nikoli pod vprašajem
Current Time 0:00
/
Duration 0:00

Dodal je, da morajo v prihodnje takšno stranko tudi zgraditi. "V naslednji nekaj dneh se bomo pogovorili o tem, kako stranko vrniti na levo in na teren. Če je naš silj zgraditi močno in združeno levo stranko, lahko delujemo zgolj in samo združeni."  Zagotovil pa je, da so bile špekulacije o razdoru znotraj stranke "popolnoma neosnovana". "Enotnost stranke in njeno enotno nadaljevanje ni bilo nikoli pod vprašajem," je zagotovil.
Asta Vrečko prevzela vodenje Levice
1 / 4

Mesec pa je ob tem kritiko namenil preteklim politikam v Sloveniji. "Temu, da smo imeli izgubljeno desetletje, je botrovalo tudi to, da se ljudje niso znali soočati z lastnim egom," je dejal ter izpostavil Boruta Pahorja in Janeza Janšo. "Eden je gledal le na to, kaj je dobro zanj, drugi pa na to, kaj je dobro za njegovo stranko. Država in skupnost, ki bi ji morala služiti, sta bili vedno v drugem planu. S to tranzicijo, ki jo danes izvajamo, smo vsi trije pokazali dovolj zrelosti, da smo pripravljeni, da se tudi na področju v Sloveniji obrne nov list," je pojasnil.

Ocenjuje, da so v zadnjih letih s stranko dosegli več zastavljenih ciljev. Izpostavil je predvsem minimalno plačo in zaprtje trgovin ob nedeljah. "Po 20 letih obljub smo postavili okvir za vzpostavitev delujočega in sodobnega sistema dolgotrajne oskrbe. Verjamem, da bodo tudi drugi zastavljeni projekti, vključno s stanovanjsko politiko, uspeli," je dodal.

Mesec se za vnovično kandidaturo za mesto na čelu Levice ni odločil

Nekdanji koordinator stranke Levica, ki je Levico popeljal v aktualno vlado, v kateri je zaseda mesto minister za delo, se je v zadnjem času soočal z očitki dela stranke, da ta pod njegovim vodstvom izgublja ostrino in se pomika proti sredini. Rezultat junijskih volitev v svet stranke pa je razumel tudi kot določeno nezaupnico.

V svetu stranke je namreč od 25 voljenih članov mandat dobilo 15 članov iz tako imenovanega levega krila stranke, kritičnega do Meščevega vodenja stranke. Dosedanji koordinator je tako napovedal, da bo na mizo dal vprašanje, ali naj še naprej vodi stranko. A se zatem za vnovično kandidaturo za mesto na čelu Levice, ki jo je še pred kongresom suvereno napovedoval, ni odločil.
Ministrica za kulturo Asta Vrečko
Ministrica za kulturo Asta Vrečko FOTO: Damjan Žibert

Za mesto na vrhu stranke sta se nato potegovala sedanja namestnica koordinatorja in ministrica za kulturo Vrečkova, ki se jo je v tednih po zaključenem volilnem kongresu omenjalo kot najverjetnejšo Meščevo namestnico, sprejemljivo za oba pola v stranki, in poslanec Kordiš, ki je doslej v javnosti predstavljal levo krilo stranke in v stranki velja za notranjo opozicijo Mescu.

Vodenje Levice naj bi po skoraj desetletju delovanja stranke prevzela dosedanja namestnica koordinatorja Asta Vrečko, ki verjame, da ji bo uspelo povezati stranko, uskladiti različne poglede in Levico peljati na novo pot. Štetje glasov članov sveta stranke so zaključili ponoči, uradno pa jih bodo predstavili danes dopoldne. 

Politični začetki segajo v čas protestov in vstaj

Levica je sicer v skoraj 10 letih obstoja šla čez številne transformacije. Politični začetki njenih ustanovnih članov segajo v čas protestov in vstaj, ki so skupaj s poročilom komisije za preprečevanje korupcije odnesle drugo vlado Janeza Janše. Tudi na valu protestnih gibanj se je oblikovala Združena levica – koalicija štirih političnih skupin, ki je svoj prvi nastop na parlamentarnih volitvah leta 2014 kronala s šestimi poslanci.

Uspehu so sledili spori, v Združeni levici so zabeležili več odhodov, težav na kongresih, na enem dogodku je prišlo celo do prerivanj. Temu je leta 2017 sledila ustanovitev Levice, nastale z združitvijo dveh političnih skupin znotraj Združene Levice, in sicer Iniciative za demokratični socializem (IDS) in Stranke za trajnostni razvoj Slovenije (TRS).

Kot samostojna stranka je Levica z devetimi osvojenimi poslanskimi mandati parlamentarni prag prvič prestopila na državnozborskih volitvah leta 2018. Po koalicijskih pogajanjih je kot pogodbena zunajkoalicijska partnerica podprla vlado pod vodstvom Marjana Šarca, a ob nezmožnosti sodelovanja in usklajevanja različnih interesov med koalicijskimi partnericami prva odtegnila podporo vladi. Na zadnjih parlamentarnih volitvah pa je z osvojenimi petimi poslanskimi mandati za last prestopila parlamentarni prag in po koalicijskih pogajanjih stopila v vlado Roberta Goloba.

Kordiš: Levica je moja politična domovina, stranka me ne meče ven

Ljubljana, 24. 02. 2024 16.08 |
PREDVIDEN ČAS BRANJA: 1 min
Avtor
24UR ZVEČER
Komentarji
99

Se koalicijske stranke po skoraj polovici mandata soočajo s krizo identitete? Socialni demokrati po aferi brezupno iščejo kandidata za novega pravosodnega ministra, Levico pa po pozivu, naj Miha Kordiš zapusti poslansko skupino, delijo notranji spori. Bo ustanovil svojo stranko ali nekaterim v Levici še naprej grenil življenje?

'Levo krilo' pričakuje Novi dogovor, a koliko somišljenikov ima Kordiš?

Ljubljana, 25. 05. 2023 15.22 |
PREDVIDEN ČAS BRANJA: 3 min
Avtor
U.B., M.P.
Komentarji
100

Del poslancev Levice meni, da se je stranka v letu od podpisa koalicijske pogodbe postavila precej na sredino. Tik pred letnim kongresom stranke tako s Kordišem na čelu izpostavljajo, da pričakujejo Novi dogovor. Koordinator stranke Luka Mesec ob tem pravi, da kritik ne razume kot poziv, da bi morala stranka izstopiti iz vlade.
Luka Mesec
Luka Mesec FOTO: Aljoša Kravanja

Po današnji seji vlade je koordinator stranke Levica in minister za delo, družino, socialne zadeve in enake možnosti Luka Mesec naslovil tudi nedavne izjave člana stranke Miha Kordiša, da se je Levica od podpisa koalicijske pogodbe pred enim letom postavila precej na sredino, zato z delom poslancev na letnem kongresu stranke prihodnjo soboto pričakuje sklenitev Novega dogovora. Na kongresu bodo izbrali nove člane organov stranke, tudi koordinatorja. Mesec se bo za vlogo znova potegoval. 

Ostre kritike Kordiša sicer ne razume kot poziv, da bi morala stranka zapustiti vlado. "Nikogar v stranki nisem slišal, ki bi rekel, da bi morala stranka zapustiti vlado. To razumem, da zelo dobro zagovarjamo naš interes," je komentiral.  "Kongres bo pokazal, koliko somišljenikov ima Kordiš." 

Širšega dogajanja na kongresu ni želel napovedati, je pa prepričan, da bodo dobili zaupnico delu, ki ga stranka opravlja v vladi.  Izpostavil je tudi, da bo Levica nadaljevala z delom na projektih, ki so jih začeli. "Ponekod se delo šele začenja," je dodal, nato pa tudi izpostavil, da je stranka v enem letu naredila "jasen napredek". 

'Če se bo oblikovalo levo krilo, se bomo pogovorili o drugačni obliki stranke'

"Kongres je dobro izhodišče za to, da Levica je in bo ostala del vladne koalicije," je tudi poudaril. Ob tem pa dejal, da stranka kljub svojemu mestu v koaliciji opravlja tudi drugo delo, in izpostavil dober stik s terenom. "Vsi trije ministri smo po državi izvajali dogodke, kot je 'Minister posluša'. V različnih lokalnih skupnostih smo se pogovarjali o tem, kakšne politike izvajamo in kakšni ukrepi bi bili za ljudi najboljši."

Ob tem je poudaril, da se bodo pogovorili o drugačni obliki stranke, če se bo v njej oblikovalo t. i. levo krilo. "Morda o različnih frakcijah znotraj stranke, ki bodo zagovarjale svoje poglede in delovanje znotraj stranke," je zaključil.
Preberi še
'Levo krilo' ruši Mesca, SD izgubil vonj, okus in barvo, Logar po svoje

O trenjih v stranki je sicer po seji vlade spregovorila tudi ministrica za kulturo Asta Vrečko, ki je prepričana, da Levica v vladi deluje zelo dobro. Spomnila je tudi, da je ob vstopu v koalicijo tega potrdilo približno 90 odstotkov članov Levice. Prepričana je, da Kordiševa kritika ne naslavlja dela vlade. 

"Naša ministrstva se soočajo z velikimi izzivi, ki niso bili naslovljeni tudi 30 let. Pred našo stranko in vlado je zelo zahtevna naloga," je tudi izpostavila in pritrdila, da je njena ocena enega leta dela uspešna. 

Je pa stranka doživela številne spremembe in da je delovanje v koaliciji in opoziciji drugačno, je dodala Vrečkova. Različna mnenja v stranki pozdravlja. "Delovanje stranke ni vezano na državni zbor, ampak tudi na teren, kjer smo zelo prisotni."

'Za razliko od Mihe Kordiša mi sledimo našim postopkom'

Ljubljana, 07. 02. 2024 15.35 |
PREDVIDEN ČAS BRANJA: 3 min
Avtor
STA
Komentarji
130

Koordinatorica Levice Asta Vrečko je obtožbe zoper poslanca Miho Kordiša ocenila kot resne, ravnanja, kot so nespoštljiv dialog, grožnje in neprimerno obnašanje, pa kot nedopustne. Preostalim poslancem pa je izrekla podporo. V stranki se bodo sicer o vsem skupaj še pogovorili.
Iz 24UR: Levica ne želi sodelovati s Kordišem
Current Time 0:00
/
Duration 0:00

"Obtožbe so resne in so nedopustne, tudi sama trdno stojim za vsemi našimi poslanci Levice, kajti Levica se tako v javnosti kot prek svojih vrednot, ki jih zastopamo, zavzema za spoštljiv dialog, za vrednote solidarnosti in tovarištva, te so bile očitno kršene." Tako je Asta Vrečko pospremila predlog poslanske skupine Levica mandatno-volilni komisiji DZ, naj Miho Kordiša zaradi zlorabe položaja, zavajanj, pritiskov, groženj in izsiljevanja v poslanski skupini razreši z vseh mest v delovnih telesih DZ. Njegovo razrešitev soglasno podpirajo poslanci Tatjana Greif, Nataša Sukič, Milan Jakopovič in Matej T. Vatovec.
Miha Kordiš, Asta Vrečko, Luka Mesec
Miha Kordiš, Asta Vrečko, Luka Mesec FOTO: Bobo

Kordišu očitajo, da je pritiskal na poslance in organe stranke, da bi izsilil zaposlitev določene kandidatke v poslanski skupini. "Takšna razdiralna dejanja, postavljanje posameznika pred kolektiv niso dopustna. Nespoštljiv dialog, grožnje in neprimerno obnašanje do vodje poslanske skupine Mateja T. Vatovca, do koordinatorice sveta stranke in poslanke Nataše Sukič niso sprejemljivi in ne smejo imeti mesta v našem kolektivu," je dejala Vrečkova.
Preberi še
Kordiš: Poskušajo me disciplinirati in utišati, saj se me zlomiti ali kupiti ne da

Tudi Sukičeva je danes potrdila, da stojijo za vodjo poslanske skupine Matejem T. Vatovcem, tudi za njegovim pričakovanjem, da Kordiš zapusti poslansko skupino. "Situacija je težka, mislim pa, da je čas, da se jo razreši, kajti takšno stanje ne more trajati v nedogled," je dejala.

Tudi Vrečkova je potrdila, da se bodo v stranki o dogajanju pogovorili, saj da ne morejo pustiti takšnih stvari nedorečenih, so pa organi stranke tisti, ki o tem odločajo. "Za razliko od Mihe Kordiša mi sledimo našim postopkom," je dejala Vrečkova. Je pa priznala, da je v stranki odločitev poslanske skupine naletela na različne odzive. "Ampak veliko njih seveda to podpira, kajti vsi so bili priča tudi razdiralnemu delovanju Mihe Kordiša znotraj stranke" je dejala. Za zdaj sicer še ni zaznala nobenega izstopa iz stranke.

Glede besed Kordiša, ki je v odzivu na dogajanje izpostavil nekatere dosežke stranke kot plod svojega dela, pa sta tako Vrečkova kot Vatovec danes izpostavila pomen kolektiva. "Vse stvari, ki jih je ta stranka uspela v preteklih letih doseči, stvari, ki jih dosegamo danes tudi v vladi, so plod skupnega dela, skupnih naporov in predvsem tovarištva," je dejal Vatovec.

Kot ustanovna članica stranke mu je pritrdila Vrečkova in dodala, da biti v koaliciji za stranko pomeni tudi odgovornost in hkrati tudi za vse njene funkcionarje in člane, saj so v koalicijo odšli enotno.

Vatovec je danes dejal, da poskušajo čim bolj normalizirati delo poslanske skupine, da pa si ta trenutek ne zna predstavljati, kako bi ali pa bo lahko delo potekalo, ko se bo Kordiš vrnil iz bolniške odsotnosti. A da še vedno verjame, da so vsi odrasli ljudje in da se znajo pogovarjati. Tisto, kar je nekako tudi njegovo pričakovanje, je, da vnašanja takšnega razdora ne bo več, o tem, kako to doseči, pa bodo morali še razmisliti.

'Luke Mesca ne smemo prehitro odpisati iz te enačbe'

Ljubljana, 24. 06. 2023 07.00 |
PREDVIDEN ČAS BRANJA: 4 min
Avtor
24UR ZVEČER
Komentarji
52

Ne samo vremenske, nepredvidljive so v teh dneh tudi razmere na slovenskem političnem prizorišču. Najbolj brbota znotraj najmanjše koalicijske partnerice Levice, ki bo kmalu postavila novo vodstvo, zaradi prepričljivega slavja levega krila na kongresnih volitvah je mogoče, da stranke ne bo več vodil Luka Mesec. Minister in podpredsednik vlade je o dogajanju že obvestil koalicijo, ki se je zavila v molk.
Iz 24UR ZVEČER: Se nam obeta vroča politična jesen?
Current Time 0:00
/
Duration 11:30
Več videovsebin

V studiu je na to temo spregovoril novinarski kolega Anže Božič, ki za nas že ves čas spremlja notranjepolitično dogajanje, prek Skypa pa se je oglasil profesor Dejan Verčič s Fakultete za družbene vede.  

Božič je pojasnil, da se lahko zgodi, da Luka Mesec ne bo več vodil stranke Levica, to je njegova ponudba. Sam pa vidi tri možnosti. "Ena je, da stranko prevzame človek, ki je zmagal, druga bi bil kompromisni predlog, zadnja pa, da zadnji mandat vendarle izpelje Mesec. Luke Mesca ne smemo prehitro odpisati iz te enačbe."

Verčič se je s tem strinjal, Levica namreč po njegovih besedah v tej vladi igra povezovalni člen do nevladnih organizacij, ki so pomagale pripeljati Roberta Goloba na oblast. "S tega stališča morajo držati to linijo odprto, in če ne more Mesec, bodo iskali nekoga drugega."
Miha Kordiš in Luka Mesec
Miha Kordiš in Luka Mesec FOTO: Aljoša Kravanja

 Glavni očitek Mescu je sicer, da se je Levica "posredinila". Božič je dejal, da je to hecen očitek, ampak je res, to aktivistično krilo očita trenutnemu voditelju. Kot je dejal, se je medtem, ko se je Mesec "posvečal ministrovanju, Miha Kordiš imel več časa ukvarjati s stranko, kjer je že bil močen, zdaj pa je dobil večino znotrajstrankarskih somišljenikov".

Vprašanje pa je, ali bo Kordiš kandidiral, na kar sam ne odgovarja konkretno. Verčič je prepričan, da obstaja možnost, da so vse karte na mizi. "To dogajanje znotraj Levice ni povezano samo z njihovimi notranjimi boji, ampak s celotnim dogajanjem v vladi in na nek način želijo sami sebe pozicionirati za morebitne prihodnje poteze, povezane tudi s tem, kar se bo dogajalo z Gibanjem Svoboda," je pojasnil.

Za stranko bi to pomenilo, da spet uspe angažirati lastno volilno telo, saj bolj kot se utapljajo proti sredini, bližje so združevanju z SD, tega pa njihovo volilno telo ne bi pozdravilo, je dodal Verčič. "To bi bilo kratkoročno slabo za vlado, ampak dolgoročno dobro za stranko Levica."
Preberi še
Bi lahko morebitna rošada v Levici prinesla menjave v vladi?

  "Videli smo usodo grške Sirize, tudi tam sta bila dva močna akterja v isti stranki, ta stranka pa ni bila dovolj velika za oba in je šla narazen, kar je opcija tudi v Levici," pa je prepričan Božič.

Dogajanje v Levici pa ne bo močno vplivalo na stabilnost koalicije, je dodal Božič. "Parlamentarna matematika pravi, da tudi če Levica razpade je večina še vedno udobna, na moči dobi SD, potem pa gledamo reakcijo NSi, ki je potencialni partner." Verčič pa ni prepričan, da bi bila NSi pripravljena iti v to vlado, še posebej, ker večina meni, da bo stranka Gibanje Svoboda plesala samo eno poletje. "Veliko premikov, ki se v tem trenutku dogajajo v ozadju slovenskega političnega odra, je že povezano s pripravami na karkoli, kar bi se znalo zgoditi še pred evropskimi volitvami, vsekakor pa bodo evropske volitve prelomna točka, po katerih se bodo karte v slovenski politiki na veliko pomešale," je dejal.

Kot je dodal Božič, je Levica eno levo vlado že zapustila, še en odhod iz druge leve vlade bi bil zato zanje težava.

Se bo Janez Janša res umaknil z vrha SDS?

"To bom verjel, ko bom videl. SDS je imela ta vikend na obali svet stranke, mnogi pa so pričakovali, da se bo tam začelo to razreševati, pa se ni," je dejal Božič.
Janez Janša
Janez Janša FOTO: Bobo

Kot je poudaril Verčič, v stranki SDS preigravajo različne možne scenarije, med njimi pa je tudi vprašanje, kdaj in kdo lahko nadomesti Janšo. "Anže Logar deluje kot logična izbira, a nihče med nami, niti on sam, ne ve, ali lahko prevzame SDS in ali mu bodo ključni politiki, ki so blizu Janši, enostavno pripravljeni slediti."

Vso notranjo organizacijo Janša zelo trdo drži v svojih rokah, je poudaril Božič. "Teza, ki velja, je, da se bo poslovil, ko se bo on želel. Strankarski kongresi so stvar notranje demokracije, Janša je imel nekaj konkurence, ki pa ni prišla niti blizu. Logar bo pa moral dokazati, ali je sploh kontrapunkt politiki Janše ali podaljšek te politike."
Preberi še
Se Janša res namerava umakniti z vodstva SDS?

 "Vprašanje je, koliko se bo premierju dalo še ostati na tem položaju"

"Javna skrivnost je, da celo v vladi ne vlada prav posebno prijateljstvo niti med ministri iz najmočnejše stranke, zelo veliki spopadi so v poslanski skupini, imamo še predsednico DZ, tam se marsikaj dogaja," je pojasnil Verčič. "Vprašanje je celo, koliko se bo premierju dalo še ostati na tem položaju, ker včasih deluje, kot da ga kakšne zadeve dosti bolj zanimajo kot pa vodenje vlade. Zato morda nihče ne bi bil zelo presenečen, če bi še pred evropskimi volitvami morali razmišljati, kdo bo v resnici vodil vlado."

Božič pa je prepričan, da se bo premierju vendarle še dalo voditi vlado, a je tudi on dejal, da nas čaka vroča politična jesen že samo s pripravo na evropske volitve. "Z vsem tem, kar se dogaja v Levici, se morda obeta tudi možnost prevetritve ministrske ekipe."

Kordiš: Poskušajo me disciplinirati in utišati, saj se me zlomiti ali kupiti ne da

Ljubljana, 06. 02. 2024 12.42 |
PREDVIDEN ČAS BRANJA: 5 min
Avtor
Kaya Kamenarič, U.Z.
Komentarji
1077

Poslanska skupina Levica je na Mandatno volilno komisijo poslala predlog za razrešitev poslanca Mihe Kordiša z mesta predsednika odbora za delo, družino, socialne zadeve ter z mesta člana v odborih državnega zbora in v preiskovalni komisiji. Pričakujejo, da bo v najkrajšem času tudi zapustil poslansko skupino. Vodja poslanske skupine Matej T. Vatovec je povedal, da mu je Kordiš grozil "s posledicami, če ne bo po njegovo". Kordiš je nad pozivom presenečen. Prepričan je, da se ga skuša na ta način utišati zaradi njegovih dosedanjih političnih stališč. Za zdaj tudi ne vidi razloga, da bi odstopil kot poslanec.
Iz 24UR ZVEČER: Pogovor z Miho Kordišem
Current Time 0:00
/
Duration 7:26
Več videovsebin

"Danes smo poslanke in poslanci Levice soglasno sklenili, da bomo na Mandatno volilni komisiji predlagali, da se poslanca Levice Miho Kordiša razreši iz vseh delovnih teles, katerih član je bil. Tudi preiskovalne komisije," je v izjavi za medije povedal vodja poslanske skupine Matej T. Vatovec. Poleg Vatovca njegovo razrešitev soglasno podpirajo tudi poslanci dr. Tatjana Greif, Nataša Sukič in Milan Jakopovič.

Kot razlog za umik poslanca iz omenjenih odborov Levica navaja nezaupnico, ki mu jo izrekajo zgoraj navedeni poslanci zaradi njegove "zlorabe položaja, zavajanj, pritiskov, groženj in izsiljevanja v poslanski skupini, ki so se zgodile v času njegove večmesečne bolniške odsotnosti z delovnega mesta poslanca v državnem zboru". 
Vatovec o razrešitvi Kordiša
Current Time 0:00
/
Duration 0:00

"To je bila kaplja čez rob"

Vatovec je pojasnil, da gre za napetosti, ki so se že dalj časa nabirale v kolektivu in eskalirale v zadnjem tednu. Dodal je, da so Kordiševa dejanja tako po njegovem kot tudi po mnenju drugih poslancev presegla vse meje. 

"Konkretno gre za primer zaposlovanja v poslanski skupini. Ob ustaljenih postopkih, kot jih običajno peljemo, je komisija zavrnila eno od kandidatk, ki je bila poslancu Kordišu očitno zelo pomembna in je potem s svojim statusom poslanca skušal to zaposlitev izsiliti s pritiski na ostale poslance kakor tudi na organe stranke," je povedal. 

Vatovec je naštel, da je Kordiš neprestano klical poslance in jih prepričeval, naj se odločijo njemu v prid. "Meni osebno je tudi grozil s posledicami, če ne bo po njegovo," je dejal Vatovec. 
Miha Kordiš
Miha Kordiš FOTO: Damjan Žibert

Vatovec je poudaril, da je to v nasprotju z duhom demokratičnega socializma in kolektivnim delovanjem. "V poslanski skupini smo vseh deset let stremeli k enoglasnim odločitvam k temu, da skušamo vedno doseči konsenz. To je bila kaplja čez rob".

"So pa se stvari od kongresa dalje precej stopnjevale in ves čas je ta razdor, ki ga je vnašal v poslansko skupino, tudi šibil našo moč kot kolektiva in oviral naše delovanje kot koalicijske partnerice," je pojasnil in dodal, da je neglede na povedano hvaležen za ves trud, ki ga je Kordiš v zadnjih desetih letih vložil v poslansko skupino in stranko. 

"Mislim, da so bili številni njegovi prispevki pomembni, a ta trenutek ne uživa več zaupanja štirih poslancev in poslank naše poslanske skupine. Moje osebno pričakovanje je, da bo v prihodnjih korakih, ko se vrne nazaj na delovno mesto, poslansko skupino tudi zapustil," je še povedal Vatovec. 

Kot še pravi vodja poslanske skupine, je takšno ravnanje v nasprotju z vrednotami poslanske skupine Levice. 

Kordiš je prepričan, da se ga skuša na ta način utišati zaradi njegovih političnih stališč

Kordiš je v odzivu za STA povedal, da vse do danes ni vedel, kaj se dogaja in pripravlja v njegovi poslanski skupini, zato ga je današnji poziv presenetil. "Je pa poziv morda malo manj presenetljiv, če se spomnimo mojega dosedanjega političnega delovanja," je dejal. Spomnil je na njegovo vztrajanje na tem, da se socialni transferji uskladijo v celoti, na nasprotovanje nakupu rekordne količine orožja in na njegov kritičen pogled glede stališča vlade o vojni v Ukrajini. V popoldanski izjavi za medije pa je spomnil, da je bil glasen tudi pri nedavnem usklajevanju minimalne plače. Ta se je po njegovem mnenju zvišala za najmanj, kolikor je bilo možno. "V takšnem znesku nikakor ne dohiteva rastočih stroškov življenja ljudi, ki jo prejemajo," je opomnil. "Vse to so stvari, na katere kot poslanec glasno opozarjam in sem kot tak očitno toliko moteč, da se me skuša disciplinirati in utišati, saj se me zlomiti ali kupiti ne da," je dejal.

Opozarja, da se vse, kar se dogaja v zvezi z njim, dogaja mimo stranke in mimo kakršne koli resne razprave, kar se mu zdi neresno in neodgovorno: "Če smo že prišli do tega položaja, bi se veljalo usesti in pogovoriti, ne pa razpravljati preko kamer in javnih izjav."

"Določena nomenklatura v stranki se je odločila, da me potisne na stranski tir, ker sem očitno s svojim vztrajanjem pri programu Levice, kompromisih iz koalicijske pogodbe, postal tako moteč dejavnik," je ocenil v popoldanski izjavi za medije.

Na navedbe Vatovca, da je poskušal s pritiski na ostale poslance in organe stranke izsiliti zaposlitev v poslanski skupini, odgovarja, da slednje na tak način, kot je opisano, ne drži. "Kar drži pa je, da se je naša stranka, odkar je stopila v vlado, ujela v podobno past kot vse ostale stranke do zdaj, to je past divjega kadrovanja, kjer se zaposluje ljudi levo, desno, ne glede na to, ali so se prej izkazali z nekim političnim udejstvovanjem in pripadnostjo programu ali ne," je opozoril.

Kot je dodal, se je sam na kongresu stranke zavezal, da je to nek način delovanja, ki ga moramo spremeniti. "Tako sem se za tiste, ki so se zares izkazali s pripadnostjo ideji in tukaj niso zaradi kariere in službic, ampak zato, da spremenijo stvari na bolje, zavzemal, da jih vzamemo v vrste političnih profesionalcev," je dejal. Ob tem je dodal, da to ni bilo niti prvič niti zadnjič, "se pa zdaj uporablja za vzvod za diskreditacijo".

V zvezi z oceno Vatovca, da bi bil smotrn njegov odstop s funkcije poslanca, če bo tudi v stranki prevladala ocena, da je njegovo delovanje neskladno z njenimi osnovnimi izhodišči, odgovarja, da je njegovo ravnanje "eno redkih dejanj v politiki, ki je v skladu z načeli domače stranke". "Ravnam se v skladu z usmeritvami in mandatom, ki so mi ga dali ljudje na volitvah".

Tudi razloga, da izstopi iz poslanske skupine, ne vidi, "saj konec koncev nisem naredil nič narobe". "Ravno nasprotno. Name zdaj pritiskajo, ker sem vztrajal pri temu, da se stvari dela prav," je še dodal.

Zatrdil, da še vedno verjame v Levico kot v ekosocialistično stranko. Ne želi, da postane samo še ena izmed strank, "ki jih gledamo na vsakih volitvah, potem pa od njih nič ni". "Velika škoda bi bila, da bi izginili zaradi enega nepremišljenega mandata in dejstva, da nekaj posameznikov to stranko spreminja v svojo firmo in v firmo za svoje prijatelje," je prepričan.

Kordiš na zadnjem mestu, Mesec: Številke niso bistvene

Ljubljana, 23. 10. 2022 18.21 |
PREDVIDEN ČAS BRANJA: 5 min
Avtor
Anja Kralj, STA
Komentarji
64

Predsedniški kandidat in poslanec Levice Miha Kordiš je po pri 99% preštetih glasovnic zbral 2,80 % glasov in se uvrstil na zadnje mesto med kandidati. Kordiš je v prvih odzivih po zaprtju volišč dejal, da je bil eden izmed njegovih ciljev predsedniškemu mestu vrniti težo, ki mu pripada. Ocenil je, da je bila kampanja pred njegovim vstopom dolgočasna in oropana vsebine. Koordinator Levice Luka Mesec poudarja, da se v stranki z rezultatom Kordiša ne ob vstopu v tekmo ne danes niso zares obremenjevali. Politika je tek na dolge proge, je dejal.
Miha Kordiš o mestu predsednika republike
Current Time 0:00
/
Duration 0:45
Več videovsebin

"Čim večja volilna udeležba je vedno dober znak," je dejal Miha Kordiš, ki upa, da se bo aktiviralo tudi čim več mladih in izkoristilo svojo demokratično pravico. Kot je poročal novinar 24UR Žiga Bonča, ki je v štabu Miha Kordiša, je Kordiš ob zaprtju volišč skrivnosten glede tega, kaj pričakuje. Kot je povedal Kordiš:"V Levici smo se v kampanjo podali skupaj, da damo glas ljudem, ki ga v tej družbi nimajo, torej delavcem in delavkam, in mislim, da nam je to uspelo."
Miha Kordiš
1 / 3

 

Mesec: Številke niso bistvene 

Po skoraj vseh preštetih glasovih mu kaže na okoli 2,8-odstotno podporo, zato se postavlja vprašanje, ali bo Levica v drugem krogu podprla katerega od uvrščenih kandidatov. Na vprašanje medijev o tem je Kordiš odgovoril, da "se bodo o drugem krogu pogovarjali, ko do njega pride". Kordiš je volilni rezultat komentiral z besedami: "Glasovi se še vedno štejejo, v Levici pa smo zelo zadovoljni z našo kampanjo in s tem da smo vnesli vsebino v politično tekmo."  

"Številke niso bistvene, politika je tek na dolge proge. Že čez dva, tri tedne so pred nami nove volitve, referendumi, tako da pod črto, vse v redu," je o rezultatu kandidata Levice Miha Kordiša za STA dejal Luka Mesec.

Na vprašanje, čemu pripisuje slabši rezultat, je Mesec odgovoril, da bo za analize čas prihodnji teden. Ob tem je poudaril, da so v stranki dosegli zastavljene cilje, med drugim izpostaviti politike Levice, prav tako so v predsedniško kampanjo prinesli svež veter. Med temami Levice je naštel podnebne spremembe, stanovanjsko politiko in socialno šibkejše, ki v politiki nimajo svojega glasu. "Mislim, da v tem smislu lahko kampanjo ocenimo kot pozitivno, sploh pa bi rekel, da bi bila kampanja brez našega kandidata bistveno bolj dolgočasna."

O konkretnem kandidatu, ki bi ga lahko v stranki podprli v drugem krogu predsedniških volitev, še ni želel govoriti poimensko. Je pa poudaril, da pri tokratnih predsedniških volitvah ne gre zgolj za izbiro posameznika, pač pa tudi človeka, ki bo v svojem mandatu za imenovanje prelagal šest ustavnih sodnikov, prav tako človeka, ki ima precejšen vpliv na to, kako je Slovenija predstavljena v tujini. "Mislim, da sem s tem povedal dovolj", je dejal.

Ocenjuje, da je bila predsedniška kampanja v primerjavi s kampanjo pred aprilskimi državnozborskimi volitvami manj napeta, bolj čista in z manj podtikanji. To pripisuje novemu vetru, ki da ga je v Slovenijo pripeljala vlada Roberta Goloba, del katere je tudi Levica. "Pogovori so bistveno bolj civilizirani, to je klima, ki jo v prvi vrsti ustvarja vlada. Prejšnja vlada je narod razdvajala, ta vlada poskuša ljudi združevati," je dejal in dodal, da ga to veseli in navdaja z upanjem, da bo šlo vsem skupaj na bolje.

Mesec je ocenil, da bi bila kampanja pred tokratnimi predsedniškimi volitvami brez njihovega kandidata "bistveno bolj dolgočasna". "Absolutno je bil Miha Kordiš kandidat, ki je v kampanjo vnesel ne samo svežino, ampak tudi teme, ki prepogosto niso slišane v slovenski politiki - podnebne spremembe, stanovanja za mlade. Bil je glas preslišanih in mislim, da je na ta način zelo lepo in dostojno predstavljal bistvena sporočila Levice in bil, kot smo napovedali, prijetno presenečenje teh volitev," je dejal Mesec.

Bo pa treba bo Meščevih besedah na vseh omenjenih temah treba še veliko delati v vladnih vrstah, da jih tudi v politični agendi potisnejo naprej. "Ampak dobro je že to, da se o njih govori," je še dodal.
Miha Kordiš
1 / 4

"Z našo kampanjo sem zelo zadovoljen," je Kordiš povedal že zjutraj. Kot je pojasnil, sta bila energija in odziv ljudi neverjetna. "Kako se bo to odrazilo na konkretnih številkah v volilnem rezultatu, ne upam špekulirati. Ljudje bodo povedali, kaj si mislijo. Sem pa zelo zadovoljen, kaj in kako smo s kampanjo naredili tako glede terena kot medijskega komuniciranja," je dejal predsedniški kandidat stranke Levica.
Miha Kordiš
Miha Kordiš FOTO: Bobo

Na vprašanje, kako bo preživel današnjo volilno nedeljo, je odgovoril, da se je z vlakom in avtobusom pripeljal iz Ljubljane do domače Škofje Loke in Svetega Duha. Po oddanem glasu pa je odšel na domače kosilo. "Po tem mesecu kampanje se prileže domača goveja juha," je izpostavil.

Kandidat Levice je diplomirani filozof in literarni komparativist. Prihaja iz Škofje Loke. S političnim delovanjem je začel že v gimnaziji, med študijem se je pridružil različnim študentskim skupinam in pobudam ter bil dejaven v študentskih organih. Med letoma 2011 in 2013 je bil član programskega odbora Delavsko-punkerske univerze, zdajšnjega Inštituta za delavske študije. V DZ je bil prvič izvoljen leta 2014, poslanec je že tretji mandat.
Preberi še
V drugem krogu, ki bo 13. novembra, Logar in Pirc Musarjeva

Na predsedniških volitvah poleg Kordiša kandidirajo skupni kandidat SD in Gibanja Svoboda, evropski poslanec Milan Brglez, poslanec SDS Anže Logar, ki kandidira s podpisi volivcev ter izraženo podporo SDS in SLS, kandidat NSi in njihov poslanec Janez Cigler Kralj, odvetnica Nataša Pirc Musar, ki kandidira s podpisi volivcev ter izraženo podporo Piratske stranke in Stranke mladih - Zeleni Evrope, kandidat Vesne in skupine volivcev, župan Kočevja Vladimir Prebilič ter kandidatka stranke Resni.ca in skupine volivcev, ginekologinja Sabina Senčar
